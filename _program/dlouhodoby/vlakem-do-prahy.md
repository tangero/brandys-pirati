---
title: Vlakem do Prahy
category: dlouhodoby
topic: Infrastruktura
---
Potřebujeme kvalitní dopravní spojení s Prahou. Příměstský vlak.

Infrastruktura je předpokladem kvalitní dopravy. Téměř třetina obyvatel dvojměstí dojíždí za prací do Prahy, část lidí z okolí i Prahy přijíždí do zaměstnání v Brandýse a Boleslavi. Je třeba přijmout fakt, že z tohoto pohledu je zejména Brandýs a také Boleslav součástí pražské metropolitní aglomerace a je potřeba intenzivně pracovat na tom, aby se kvalita přepravy mezi aglomerací a dvojměstím zvýšila.

V krizovém stavu je jak krajská silnice 610, tak vlakové napojení na Prahu i dálnice, která se bude průběžně rekonstruovat. Dvojměstí má nevyřešený vlastní obchvat, fakticky nespolupracuje na plánování obchvatu Prahy, který může významně do dopravy ve městě zasáhnout a na hranici kapacitních možností je i autobusová doprava, pro kterou chceme hledat náhradu v podobě vlakového spojení.

Budeme se zasazovat o zahájení výstavby vlakového propojení do Prahy a to buď v ose do Letňan, Kbel nebo vlakového koridoru na Čelákovice.

Využití brandýského a boleslavského nádraží jako regionálního cestovního uzlu sbírajícího nápojné lokální spoje a směřující lidi do Prahy.

Jde o dlouhodobý projekt s horizontem 10-15 let, kterým chceme připravit naše město pro naše děti.

Na tomto projektu se již dlouhodobě pracuje, ale neexistuje nikdo, kdo by jej prosazoval a tlačil k realizaci. Jsme připraveni o jeho realizaci a optimální nastavení bojovat. Uvědomujeme si, že jde o běh na dlouhou trať, ale když nezačneme teď, nebudeme o deset let později ani o krok dále!
