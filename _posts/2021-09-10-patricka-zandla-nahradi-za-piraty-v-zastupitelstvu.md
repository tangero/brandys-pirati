---
layout: post
title: "Patricka Zandla nahradí za Piráty v zastupitelstvu města Marie Kubáčová"
date: 2021-09-10
author: "Marek Rebicek"
source_url: "https://web.archive.org/web/20221202051543/https://www.piratibrandys.cz/clanek/2021-09-10-patricka-zandla-nahradi-za-piraty-v-zastupitelstvu-mesta-marie-kubacova"
---
V podzimních volbách totiž Patrick kandiduje do poslanecké sněmovny Parlamentu ČR a chtěli jsme na příští rok rozložit síly. Marie Kubáčová se na městě dlouhodobě věnuje ochraně životního prostředí a profesně působí na Ministerstvu obrany v oblasti evidence a účtování nemovitého majetku. Zkušenosti z obou oblastí potřebuje město vrchovatou měrou.

Když nám ve volbách v roce 2018 o kousek unikl šestý mandát a Marie Kubáčová zůstala za dveřmi zastupitelstva, bylo nám to docela líto. Jednak si kampaň odpracovala a také jsme si jí vždy vážili za klidný a odborný přístup k řešení problémů. A je místní rodačkou, což je skutečnost, jejíž absence nám byla často vyčítána!

Ale konec žertů. Aby se Patrick Zandl v říjnu stal poslancem, potřebuje se nyní soustředit na náročné volby a následný první rok velké politiky bude znamenat značný pracovní nápor. Než se vyznáte v zákoutích malostranských paláců, chvíli to trvá. V případě vládního angažmá Pirátů se od něho navíc očekává značná participace na digitalizaci veřejné správy či školství. Ve městě dál bude působit v rozvojové komisi, která řeší zejména bytovou výstavbu a zůstane i členem dozorčí rady městské tepelné společnosti BBM.

Marie Kubáčová pracuje za Piráty v komisi rady města pro životní prostředí, aktivně se podílí na kauzách jako Hrušovské sady, přípravě obchvatu Brandýsa či kontrole developerských projektů. Navíc je skvělé, že rozšíří zastoupení žen v zastupitelstvu, potřebujeme širší pohled na řadu problémů. Je absolventkou Univerzity obrany a profesně je spojena s Agenturou hospodaření s nemovitým majetkem Ministerstva obrany.

Za rok půjdeme do komunálních voleb se samostatnou kandidátkou, odstoupení Patricka je přesně v duchu pirátského nekumulování funkcí a zapojování dalších lidí do veřejné práce. Marušce přeji hodně úspěchů při zastupování občanů města nejenom v oblasti životního prostředí.

