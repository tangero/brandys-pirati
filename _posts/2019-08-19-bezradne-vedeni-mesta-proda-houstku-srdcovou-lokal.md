---
layout: post
title: "Bezradné vedení města prodá Houštku, srdcovou lokalitu místních"
date: 2019-08-19
author: "Patrick Zandl"
source_url: "https://web.archive.org/web/20221202062921/https://www.piratibrandys.cz/clanek/2019-08-19-houstka-prodej"
---
Rada města zveřejnila koncem června záměr prodat objekty v Houštce včetně pozemků – Sluneční lázně a kolej Kim-Ir-Sen. Do konce roku by chtěla rozhodnout o novém majiteli hlasováním v zastupitelstvu, kde má bezpečnou většinu.

Pro pochopení celé problematiky je potřeba vrátit se do roku 2018, kdy zastupitelstvo stejný záměr prodeje odmítlo. Tehdy se oba objekty nabízely dohromady, nyní jsou prodávány jednotlivě. Co se tedy za rok změnilo? Pravděpodobně věcně nic, jen si vedení myslí, že má nyní k dispozici poslušnější partu a prodej objektů schválí sevřená koaliční dvanáctka zastupitelů.

Po zkušenostech s prodejem domu č. 98 na náměstí můžeme dobře odhadovat, jaký bude průběh prodeje. Tentokrát se to asi nedohodlo na tenise, ale minimálně prodej kolejí je šit na míru společnosti Senior Home, která buduje zařízení pro osoby s diagnózou Alzheimerovy a Parkinsonovy choroby. Jsou to slušní podnikatelé, mají za sebou dva projekty v Tuchlovicích a Třebíči. Takže v září pravděpodobně dorazí jedna nabídka na koupi objektu Kim-Ir-Sena a jeho pozemků, za minimální cenu 9.000.000 Kč a projekt získá plný počet bodů za péči o seniory, protože je tak nastaven. Vyřízeno. Co se čeká u budovy lázní, netušíme, ale opět je preferováno sociální zařízení.

Opusťme nyní minulost, kdo a proč ty ruiny do majetku města vůbec koupil, teď je město vlastní, prostor patří k naší novodobé historii a řada občanů k nim má sentimentální vztah, jako k celé oblasti Houštky. Jen si připomeňme, že Hynek Homolka při nákupu nemovitostí od University sliboval vlastní domov pro seniory právě z Kima.

Radnice nyní zjevně neví, co s nimi, tak je prodáme a problém zmizí. Opravdu? Nezmizí!

Zmizí jen kus společného prostoru, tolik důležitého pro naše město. Vyřeší se něco prodejem, kterému jsme neudělali žádnou propagaci?

Zkusili jsme třeba prozkoumat hydrologicky, jak jsou na tom původní železité prameny lázní v Houštce? Tento pramen býval údajně jedním z chemicky nejcennějších zřídel v Čechách.

Oslovili jsme současné architektky na studii, jak bychom mohli celkově místo v Houštce využít? Zbytečných projektů máme na radnici plné šuplíky a stály miliony, nezaslouží si tak cenné území víc než prodej přes inzerát? Máme v Brandýse skvělé staré památky – zámek, synagogu, kostely v Boleslavi. Nemohla by Houštka být moderní alternativou, tahákem pro návštěvu města, třeba se Zátopkovými okruhy a přístavem na Labi? Otázky, samé otázky.

S těžkým srdcem bychom si dokázali představit, že samotné bývalé koleje Kima na Alzheimer centrum pro seniory prodáme. S lehčím srdcem bychom si dokázali z budovy Slunečních lázní představit vzdělávací areál. Není to tak dávno, co prostory hledala hned Záškola a SCIO škola, proč by se Stará Boleslav nemohla stát dobrou adresou alternativního vzdělávání dětí pro Prahu-Východ? Ale kvůli tomu nemusíme lázně prodat, můžeme být pronajímatelem.

Nebo bychom mohli postavit pro seniory vedle pečovatelské služby také vlastní běžný domov. Můžeme přenechat specializovanou péči pro lidi s Alzheimrem klidně profíkům v Kimovi, ale pro vlastní staré občany bychom mohli nabídnout důstojné místo k prožití sklonku života v důvěrně známém prostředí, ne na druhé straně středočeského kraje.

Jenže jaká je představa radnice v téhle oblasti? Nějaký menší domov seniorů snad někdy postavíme, ale předáme ho radši do péče Středočeského kraje, pro naše město je to prý moc práce a starostí…

Máme smělejší záměr: ať radnice předloží plán na výstavbu domova pro seniory do třech let s kapacitou 150-200 lidí a koncepci, jak ho budeme provozovat sami, pro naše spoluobčany.

Pak je možné prodat Kima na Alzheimer centrum, ale s garancí, kolik lůžek prioritně obsazují naši občané, i když ho provozuje soukromá obchodní společnost.

Stále nevíme nyní co s Houštkou? Tak ji klidně zbořme, ukliďme ty chráněné kopule do depozita a vraťme se k tomu za pár let. Ale neplýtvejme unikátními místy a nedávejme šanci,aby v parku vyrostly ploty. Peníze nám ztracený veřejný prostor v parku nikdy nevrátí.

Ostatně, jak komický je prodej opravdu cenné historie v Houštce, když současně kupujeme za stejné miliony kus zeleně vedle autobusáku v Boleslavi s odůvodnění, jak je to místo pro nás důležité a hodné obliby!

Na rovinu řečeno, kdo hlasuje pro prodej objektů v Houštce, je malý člověk bez ambicí. Jsme páté největší město v největším kraji České republiky a snad sami zvládneme vymyslet proměnu jedné z nejkrásnějších, byť zanedbaných městských lokalit ve službu lidem…

