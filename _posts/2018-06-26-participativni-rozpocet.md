---
layout: blog
category: CLANKY
title: Participativní rozpočet umožní vylepšovat město o drobnosti
date: 2018-06-26T12:00:00.000Z
author: Patrick Zandl
authorId: patrick.zandl
image: /assets/img/posts/2018-06-26-participativni-rozpocet.jpg
tags:
  - rozpočet
  - peníze
  - participativnírozpočet
---
Má město zaplatit novou autobusovou zastávku U soudu nebo přispět na úpravu hřiště na Vrábí? Prořezat stromy v Hluchcově nebo přidat stříšku nad vchod do mateřské školky v Brandýse?

Pro městského úředníka je těžké poznat, co by lidé chtěli více. Žije v jedné části města, někdy je i z města jiného. A tak něco vybere, netrefí se, lidé nadávají, proč se opravuje zastávka, když se rozpadá chodník.

Dříve byly řešením nekonečné porady a rozhovory s občany, jenže to se v Česku nenosí. Jak ale zapojit občany a zároveň jim umožnit vyjádřit se bez schůzování? Zajímavou možností je "participativní rozpočet", jehož zavedení Pirátská strana dlouhodobě prosazuje.

Paricipativní rozpočet je veřejným internetovým hlasováním o tom, co by si lidé přáli zrealizovat. Několikrát ročně je podle finančí situace obce vyčleněn balík peněz a stanoveny podmínky, na jaké projekty může jít. Město nějaké projekty nabídne, ale může také umožnit lidem, aby hlásili svoje projekty. Chybí vám grilovací posezení na Zahradním městě? Navrhněte jej. Vysázet stromy na obecním plácku? Nakreslete to. Natřít zábradlí? Spočítejte si to. A pak vyplňte formulář na webu a napište kamarádům, aby hlasovali zrovna pro váš návrh.

Participativní rozpočty mají své limity. Nelze například přispívat na soukromé záležitosti - nemůžete navrhnout, aby vám město koupilo byt. Určené jsou hlavně pro menší záležitosti a projekty v řádů tisíců až stovek tisíc, maximálně malých milionů korun. Schvalovat v nich výstavbu městského okruhu za stamiliony se nehodí - k takovým velkým událostem je určeno spíše obecní referendum. O velkých výdajích se musí debatovat intezivněji, aby se vybrala ta nejlepší varianta.

Přínos participativního rozpočtu je několikerý:

* občané mohou pružně reagovat a vyjadřovat své potřeby a je transparentní, čí projekt zvítězí. Vždy ten, který zajímá nejvíce lidí.
* snižuje se administrativní náročnost na magistrát, protože se mu scházejí jak podklady, tak je zřejmý zájem lidí
* a také občané zjistí, jaká je realita. Že vysázet nové stromy v parku není za dvacetikorunu, ale akce za statisíce - protože si to budou muset sami zjistit a spočítat.
* občané se začnou více zajímat o dění v obci a jsou o něm schopni lépě, věcně komunikovat a vyvinout spolupráci, aby jejich projekt uspěl.

Z toho důvodu se stále častěji paritcipativní rozpočty používají i v Česku. Používá ho několik městských částí Prahy (vloni začaly s námi "sousedící" Horní Počernice), Litoměřice, Semily, Brno či Ostrava. Obvyklým se stal v Brazílii, kde tento koncept vznikl. Velmi detailní materiály o participativním rozpočtování [najdete třeba zde anglicky][pdf] nebo [zde české materiály][pdf2].

Pro Piráty se Stanem je participativní rozpočet v Brandýse jedno ze stěžejních témat, jímž si slibujeme odstranit celou řadu drobností, které lidi v každodenním životě štvou. A také jím zlepšit, zintenzivnit komunikaci mezi magistrátem a obyvateli města.  

To ovšem vyžaduje lidi, kteří mají velké zkušenosti s realizací internetových projektů, protože úspěch takového rozpočtování stojí na tom, jak bude web participativního rozpočtu zpracován. Zda bude příjemně ovladatelný, přehledný a nebude klást nástrahy méně zkušeným uživatelům počítačů jak v hlasování, tak vytvoření vlastního projektu. Považujeme za důležité, že v Brandýse mají Piráti se Stanem k dispozici lidi se zkušenostmi v realizaci a vedení rozsáhlých internetových a IT projektů.

Participativní rozpočet bychom rádi zaváděli v tříletém cyklu tak, aby si občané mohli na něj zvyknout, naučili se s jeho pomocí město zlepšovat a zároveň se nevydávaly peníze zbytečně na nedostatečně připravené projekty jen proto, že jiné nejsou. A zároveň, aby v nabídce nebyly jen projekty připravené městem.   

Napadá vás něco, co byste za projekt navrhli? Napište nám na otazky@piratisestanem.cz nebo na [naši Facebookovou stránku](https://www.facebook.com/piratibrandysboleslav/)

PS: Na titulním obrázku je propagace participativního rozpočtu v Brně. 

[pdf]: http://www.piratisestanem.cz/assets/img/download/ParticipatoryBudgeting.pdf
[pdf2]: http://www.participativnirozpocet.cz/sites/default/files/Přiručka-participativniho-rozpočtu.pdf
- - -
