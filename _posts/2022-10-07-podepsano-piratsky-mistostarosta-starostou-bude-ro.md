---
layout: post
title: "Podepsáno: pirátský místostarosta, starostou bude Robert Pecha"
date: 2022-10-07
author: "Marek Rebicek"
source_url: "https://web.archive.org/web/20230330073311/https://www.piratibrandys.cz/clanek/2022-10-07-podepsano-piratsky-mistostarosta-starostou-bude-robert-pecha"
---
Dnešního dne jsme podepsali koaliční smlouvu, která upravuje principy vedení města Brandýs-Boleslav pro období 2022-2026.

Starostou se stane Robert Pecha (KDU), za Piráty město podpoří místostarosta Patrick Zandl. Dalšími místostarosty budou Jan Jirovský (STAN) a Jan Chleboun (ODS). Tomáš Nekola (PRO ZDRAVÍ) bude radním města a předsedou finančního výboru.

Máme z toho radost, naučili jsme se navzájem spolupracovat, ladit naše kroky a dělat kompromisy mezi sebou v posledních 4 letech.

Mrzí nás, že takřka polovina města nebude mít svoje zástupce v jeho vedení, ale dosluhující představitelé z Našeho Dvojměstí a Podpory občanů jakoukoliv variantu širšího formátu rady města odmítli. Vsadili vše na pevnou dohodu mezi sebou a že přesvědčí někoho z opozice, aby se s nimi spojil či prostě přeběhl.

Dokážeme vám, že budeme hájit zájmy i vás, kteří jste naše strany nevolili.

Všichni čelíme mnoha neznámým výzvám, od války na Ukrajině, přes značné zdražování, nejistotu s energiemi až po obavu o vývoj dění ve svém vlastním okolí.

Můžeme vás ujistit, že cílem této koalice není žádná destrukce. Zodpovědně chceme navázat na práci končícího vedení města, vážíme si všech, kdo pro město zodpovědně dlouhodobě pracují.

Chceme do města přinést větší podporu a úspory z dobrých vztahů s našimi kolegy ve Středočeském kraji i vládě ČR.

Děkujeme vám za podporu ve volbách i v koaličních jednáních, těšíme se na spolupráci s řadou z vás v odborných orgánech města i při lidských setkáních ve veřejném životě.

Programové priority koalice najdete zde jako PDF soubor.

