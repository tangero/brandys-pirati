---
layout: post
title: "Vrábí - Cihelna: Jak vznikne nové centrum jižní části Brandýsa"
excerpt: "Bez přímého kolejového spojení s Prahou se naše město nepohne. Doslova. Proto se od roku 2018 intenzivně zasazujeme o přímé vlako-tramvajové spojení s metropolí."
date: 2025-08-25 10:00:00 +0100
author: "Patrick Zandl"
category: "strategie"
image: /assets/img/posts/vrabi-cihelna.png
---


Po letech příprav se začíná rýsovat podoba nové čtvrti, která výrazně změní tvář jižní části našeho města. Lokalita Vrábí - Cihelna, dosud nevyužité území mezi obytnými domy a průmyslovou zónou, se má proměnit v moderní městskou čtvrť s vlastním centrem, školou a domovy pro více než tisíc nových obyvatel.

## Kde vlastně stavíme

Možná se ptáte, kde přesně se tato nová čtvrť nachází. Jedná se o území podél ulice Květnové, mezi stávající zástavbou Vrábí (zejména Zahradní město) na západě a průmyslovými areály na východě. Je to vlastně velká proluka, kterou město dlouhodobě řeší. Oblast má výbornou polohu - nachází se přímo na historické mariánské poutní cestě do Staré Boleslavi, kterou dnes tvoří ulice Pražská. Díky tomu má přímé spojení jak s centrem Brandýsa, tak s dálnicí D10. 

> **Poznámka:** v této lokalitě vzniklo poněkud nevhodně a sídliště Sedmikráskov, přejmenované Na Mariánské cestě a výstavba Sládek Group. Tyto projekty schválené za starosty Vl. Picka nejsou součástí této studie, jsou na hranici řešené lokality. 

## Jak jsme se dostali k dnešnímu návrhu

Cesta k finálnímu řešení nebyla jednoduchá. Začala již v roce 2021 důkladnými průzkumy území (zde jsou [informace na webu města]((https://www.brandysko.cz/uzemni-studie-vrabi-cihelna-koncept-vybrane-varianty/d-61355)). Následovalo několik kol veřejných projednání, kde mohli občané i vlastníci pozemků říct svůj názor. Problém jsme na radnici převzali v roce 2023 s Janem Jirovským a Robertem Pechou v neuspokojivém stavu, kdy se věc nehýbala, nevypadalo to na velký respekt k zájmům města ani v oblasti dopravní infrastruktury, ani v nutnosti přidat sem školu a mateřskou školu. Proto náslovaly další varianty a veřejná projednávání na zastupitelstvu. Vznikly tři různé varianty řešení. Nakonec Výbor pro rozvojové plochy v listopadu 2024 doporučil [takzvanou variantu A2](https://www.brandysko.cz/assets/File.ashx?id_org=904&id_dokumenty=68818), která nejlépe vyvažuje potřeby všech zainteresovaných stran. Ta se bude nadále projednávat a zpracovávat. 

Důležité je, že celý proces probíhal transparentně. Všechny materiály jsou dostupné na webu města a veřejnost měla možnost se vyjádřit na několika zasedáních zastupitelstva.

## Co zde konkrétně vznikne

Srdcem nové čtvrti bude **náměstí s parkem**, kolem kterého se soustředí občanská vybavenost. Nebude to jen další sídliště - vznikne zde skutečné městské centrum s vlastním charakterem.

**Nová škola** je jednou z nejdůležitějších investic. Základní škola bude mít kapacitu 257 žáků (10 tříd pro první stupeň) a mateřská škola pojme 143 dětí v šesti třídách. Škola poslouží nejen novým obyvatelům, ale i rodinám z okolních obcí jako Dřevčice nebo Zápy. Školní areál bude mít i sportovní hřiště, které se po vyučování otevře veřejnosti.

**Bydlení** bude pestré - od rodinných viladomů na jižním okraji přes bytové domy až po domy s komerčními prostory v přízemí. Celkem zde najde domov asi 1 150 lidí. Nejhustší zástavba bude kolem náměstí, směrem k okrajům se území rozvolňuje a plynule přechází do krajiny.

**Obchody a služby** se soustředí do přízemí budov kolem náměstí. Počítáme s prostory o celkové ploše 3 200 metrů čtverečních - to je místo pro supermarket, lékárnu, restauraci či další služby, které obyvatelé každý den potřebují.

![Vrábí-Cihelna](/assets/img/posts/vrabi-cihelna.png)

## Doprava bez komplikací

Jeden z největších občanských problémů jsme vyřešili promyšleným dopravním schématem. **Nové silnice nepovedou přes stávající obytné čtvrti**, takže současní obyvatelé nebudou zatíženi dodatečnou dopravou.

Hlavní dopravní tepnou bude prodloužená Dřevčická ulice, která se napojí na ulici Průmyslovou a vytvoří tak nové spojení s Pražskou ulicí. Uvnitř nové čtvrti budou **zklidněné zóny** s omezenou rychlostí a předností chodců.

Speciální pozornost jsme věnovali **bezpečnosti dětí**. Cesta ze stávajících i nových domů do školy povede zklidněnými ulicemi, a navíc plánujeme nové autobusové zastávky přímo v docházkové vzdálenosti školy.

Samozřejmě jsme mysleli i na **parkování**. Každý nový byt bude mít garantovaná parkovací místa podle velikosti - jedno místo pro menší byty, dvě místa pro větší. V ulicích budou navíc místa pro návštěvy.

![Zákres Vrábí-Cihelna](/assets/img/posts/vrabi-cihelna-zakres.jpg)

Co je potřeba zvláště dořešit s krajem a obcí Dřevčice, je napojení nově zvniklé ulice spojující tuto oblast s Průmyslovou ulicí na krajský obchvat, který v tomto místě vznikne. Taková propojka umožní zklidnit ulici Pražská a vyvést dopravu mimo rezicenční čtvrť na její hranici. Na to se nesmí zapomenout stejně, jako se již dříve zapomnělo na odhlučnění obchvatu vůči Zahradnímu městu a museli jsme to se zpožděním napravovat. 

## Infrastruktura - základ všeho

Aby nová čtvrť mohla fungovat, musíme nejprve posílit **technickou infrastrukturu**. To znamená především:

**Vodu a kanalizaci** - současná síť by nápor nových obyvatel nezvládla. Plánujeme (probíhá již v létě 2025) rozšíření vodovodních řadů a nové kanalizační stoky. Zajímavé je, že dešťovou vodu chceme částečně zadržovat a vsáknout přímo v území pomocí zelených příkopů a retenčních ploch.

**Elektřinu** - stávající nadzemní vedení vysokého napětí, které prochází územím, se přeloží pod zem. To umožní bezpečnou zástavbu a zlepší vzhled celé oblasti.

**Plyn a internet** - samozřejmě budou k dispozici ve všech nových domech.

## Co to bude stát a kdo to zaplatí

Přímé náklady města půjdou především do infrastruktury - nových silnic, chodníků, vodovodu, kanalizace a veřejného osvětlení. Konkrétní částky ještě upřesňujeme, ale jedná se o desítky milionů korun.

Školu a další veřejné budovy bude financovat město, pravděpodobně s pomocí dotací. Soukromí investoři a developeři pak postaví bytové domy a komerční objekty.

Důležité je, že celý projekt musí být **finančně udržitelný**. Nesmí se stát, že město investuje do infrastruktury víc, než mu nová čtvrť v budoucnu přinese na daních a poplatcích.

## Přínos pro celé město

Nová čtvrť není jen o nových bytech. Přinese městu několik významných výhod:

**Školské kapacity** - nová škola uvolní místa i v ostatních školách ve městě. Rodiny z okolních obcí už nebudou muset dojíždět za vzděláváním jinam. A místní děti nebudou muset docházet na vzdálené školy Palachova nebo Výsluní. 

**Centrum jižní části** - konečně zde bude místo, kde se lidé mohou potkávat, nakupovat nebo trávit volný čas. Náměstí s parky bude otevřené všem občanům města.

**Veřejná prostranství** tvoří pěkných 26 procent celého území. To je nadstandardní podíl, který zajistí kvalitní bydlení i v budoucnu.

## Jaké jsou další kroky

Teď začíná ta nejtěžší část - realizace. Nejprve musíme změnit územní plán města, aby odpovídal novému návrhu. Současně pokračujeme v jednání s vlastníky pozemků a připravujeme podrobné projekty infrastruktury.

První stavby by mohly začít již za dva až tři roky, ale celá čtvrť bude růst postupně během dalších desetiletí. Je to běh na dlouhou trať, ale věřím, že výsledek stojí za to.

**Vytváříme zde místo, kde budou naše děti a vnuci rádi žít** - s vlastním centrem, kvalitními školami a dobrým dopravním spojením. Místo, které nebude jen dalším sídlištěm, ale skutečnou součástí města s vlastní identitou a komunitním životem.