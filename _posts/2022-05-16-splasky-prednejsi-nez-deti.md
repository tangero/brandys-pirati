---
layout: post
title: "Splašky přednější než děti"
date: 2022-05-16
author: "Marek Rebicek"
source_url: "https://web.archive.org/web/20220927041019/https://www.piratibrandys.cz/clanek/2022-05-16-splasky-prednejsi-nez-deti"
---
Rada města ve čtvrtek odsouhlasila intenzifikaci čističky odpadních vod (ČOV) za 420 milionů. Starosta města V. Picek by měl podepsat smlouvu se stavební firmou.

Tímto rozhodnutím rada vyluxovala všechny naspořené peníze města ve prospěch developerů a nových 10.000 obyvatel, kterým tak zadotujeme cenu stočného. Toto rozhodnutí padlo bez jakékoliv diskuze s občany, či projednání zastupitelstvem.

Uzavřením smlouvy navíc radnice přijde o vyjednávací pozici s developery, od kterých slibovala získat mimořádné finanční prostředky na ČOV. To je těch vysněných 200 milionů od developerů, co navrhoval Jan Jirovský . Ty si můžeme rovnou škrtnout. Proč by někdo přispíval na to, co už běží?

Zatímco čističku, kterou nepotřebujeme, zaplatíme z rezerv a rada ji okamžitě schválila, tak na halu pro ZŠ Palachova, kterou potřebujeme, si město hodlá vzít úvěr 200 milionů a budeme její realizaci snad projednávat za 10 dní na zastupitelstvu. Přitom na rozdíl od ČOV, zde nás čas tlačí. Do 30. června musíme dodat podepsanou smlouvu se zhotovitelem, jinak přijdeme o přislíbenou dotaci.

Rozhodnutím podpořit developery a současně snad nezklamat děti a rodiče z Palachovky, se zadlužíme na dalších 15 let. To znamená konec výstavby čehokoliv velkého na roky dopředu. Město nesmí mít úvěry vyšší než 350 milionů, takže nová škola, domov seniorů? Zapomeňme!

To je výsledek klíčových investic naší radnice – rezervy projíst za parkovací dům a ve prospěch developerů, město během jednoho roku zadlužit.


