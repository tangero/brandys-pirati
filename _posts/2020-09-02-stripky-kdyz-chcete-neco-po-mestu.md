---
layout: post
title: "Střípky: když chcete něco po městu…"
date: 2020-09-02
author: "Patrick Zandl"
source_url: "https://web.archive.org/web/20221202070934/https://www.piratibrandys.cz/clanek/2020-09-02-stripky-kdyz-chcete-neco-po-mestu"
---
Manželé Rodovi mají 25 let autoelektro prodejnu v Brandýse na Vrábí na nově postaveném kruháči, kvůli jehož 18 měsíční stavbě mimochodem neměli zrovna skvělou návštěvnost. Nicméně se rozhodli, že by mohli legalizovat praxi parkování vozů zákazníků na takovém pidirůžku za zahradou.

Vejdou se tam čtyři auta, je to 73m2, pro servis dobrý. Plácek sousedí s místní silnicí bez chodníku a od velké silnice to dělí hluková zeď, teď slouží jako skladiště stavebního bordelu.  Pozemek je jinak zcela k ničemu a město jej ani neudržuje.

Požádali o odkup a místostarosta přes majetek jim řekl, že to nepůjde. Mimochodem, cena 2000 Kč za m2 – nemělo jít o převod pozemku za pytlík buráků.

Žádost dorazila na projednávání zastupitelstva, to musí převody majetku města schválit, k čemu má radnice pohodlnou většinu na zastupitelstvu. Kolega Marek Řebíček se na lokalitu zašel podívat při obchůzce bodů jednání, protože návrh rady města byl neprodávat to. Je to prý strategické území. Nevypadalo to tak.

Manželé Rodovi vysvětlili, na co odkup potřebují a také dodali, že jim místostarosta doporučil, aby žádost stáhli, že jim to nikdo neprodá. Stažení bodu při schvalování programu zastupitelstva starosta navrhl a my jsme to odmítli s tím, že žádost trvá a má se projednat. Rodovi se na projednávání dostavili – město se jinak drží tradice lidi na projednávání jejich případu nezvat.

Argumentem místostarosty proti odkupu byla strategická poloha toho kousku a fakt, že by umožnil realizovat městskou zeleň (hned vedle je několik vzrostlých stromů, takže nikoliv), pak zase, že jsou tam inženýrské sítě a kdyby bylo něco potřeba, bude problém. Manželé Rodovi se rozhodli zavázat se k tomu, že k inženýrským sítím umožní přístup (ten ostatně plyne ze zákona) a že si tam dají zatravňovací dlaždice, stejně se tam bude jen parkovat. Prý by byl problém tam realizovat další sítě. Zdvořile jsme upozornili, že právě skončila rekonstrukce silnice, kterou nemíníme dalších alespoň třicet let rozkopat, takže v okolí rozhodně nehodlá město něco dělat.

Třetím důvodem je prý to, že by si lidé zvykli, že si mohou pozemky od města takto kupovat. Inu, žádat mohou a pokud to dává smysl, město může žádosti vyhovět. V tomto případě jde o zcela zbytný pozemek, není šance jej nějak zvětšit, zcelit, udělat tam chodník (nevedl by nikam), něco s ním udělat. Když tím podpoříme místní podnikatele a neumenšíme užitnosti pro ostatní občany, tak proč tomu bránit? Takových pozemků prodáváme na zastupitelstvu vždycky několik, jen to funguje tak, že si někdo „v dobré víře“ oplotil městský pozemek či si na něm udělal zahrádku bez plotu a teď si to odkupem legalizuje.

Město mělo hromadu možností, jak jednoduché a oprávněné žádosti vyjít vstříc. Dlouhodobý pronájem, věcná břemena při prodeji atd. Jenže žadatel není s nikým kamarád, o politiku se nestará, tak proč mu vyhovět. Zbytečné, ani není potřeba se tomu věnovat, řekli si původně jistě mnozí.

Nakonec byla situace tak trapná a argumentačně neudržitelná, že sám starosta Picek musel uložit místostarostovi, aby to ještě jednou projednal a našel řešení. Jestli to bylo jen zdvořilé smetení problému ze stolu mimo záznam, nebo jestli se něco opravdu stane, teprve uvidíme.

O čtyři body dál jsme bez mrknutí oka schválili žádost jiné společnosti koupit mnohem významnější pozemek. Tam to ovšem žadatel nepodcenil a byl za kamaráda tam, kde bylo třeba.

Opakuje se tak situace z projednávání územního plánu. Jsou lidé, kteří se domáhají změny územního plánu kvůli stavbě domečku na svém poli na okraji města dvacet let. No a jsou jiní lidé, kteří chtějí změnit územní plán v centrální lokalitě města a podaří se jim to obratem, protože jsou mimo jiné šéfy občanského sdružení, které ovládá radnici.

A ještě se vám smějí do očí a říkají, že Piráti jsou zloději, protože štípají nelegálně vyvěšené bannery na zábradlí u přechodů přes silnici.

Někdy jindy si povíme o tom, jak se v Brandýse dělají odhadní ceny pozemků, když potřebujete vyčarovat parkování ke svému podnikatelskému projektu…
