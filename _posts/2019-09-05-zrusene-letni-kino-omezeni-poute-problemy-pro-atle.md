---
layout: post
title: "Zrušené letní kino, omezení poutě, problémy pro atlety"
date: 2019-09-05
author: "Marek Rebicek"
source_url: "https://web.archive.org/web/20221202071652/https://www.piratibrandys.cz/clanek/2019-09-05-zrusene-letni-kino-omezeni-poute-problemy-pro-atlety"
---
V září tohoto roku vyvrcholily spory obyvatel Staré Boleslavi s provozovateli nových Domovů sociálních služeb v lesoparku Houštka.

Vedení města prodalo na podzim 2019 objekt Sluneční lázně a kolej Kim-Ir-Sena i přes protesty velké části veřejnosti investorům, kteří z nich vybudovali v krátkém čase domovy pro osoby s diagnózou Alzheimerovy a Parkinsonovy choroby.

První pozdvižení způsobily mohutné zdi, které, okolo takřka hektarových areálů, vyrostly v loňském roce. Investoři odůvodnili jejich výstavbu nutností zabezpečit bezpečný a kontolovatelný pohyb klientů, kterým jejich duševní stav neumožňuje orientaci v prostoru a čase a u kterých by tak mohlo docházet k jejich častému pohřešování. Vybudováním zdí okolo areálů došlo k přerušení stávajících dopravní tras v parku a radnice tak musela operativně přistoupit k vybudování nových asfaltových cest zabezpečujících průjezdnost parku ke stadionu a k tenisovým kurtům. Této výstavbě nových tras musely, bohužel, ustoupit i stromy a parková zeleň.

Také investoři dosáhli argumenty o nutnosti bezpečného pohybu klientů povolení k takřka kompletního odlesnění uvnitř svých areálů a z části lesoparku se stal víceméně šlechtěný zámecký trávník.

Podél nových komunikací byla zbudována parkoviště pro zaměstnance domovů sociální péče, jejich návštěvníky a dopravní obsluhu. Dopravní zatížení parku tímto vrostlo skoro desetinásobně. Do parku denně zajíždějí nákladní automobily s prádlem, potravinami, léčivy.

Noví provozovatelé dosáhli také uzavření letního kina, respektive vynutili si dodržování nočního klidu po 22 hodině, což fakticky vedlo k ukončení promítání filmů. Koncerty mají omezené možnosti produkce jen přes den, v parku je vyžadován klid pro klienty domovů. Podobné výhrady jsou adresovány provozovateli k akcím na atletickému stadionu, tréninky jsou ještě tolerovány, ale závody jsou opět kritizovány pro nadměrný hluk.

Letos bylo také poprvé po 20 letech znemožněno konání světské části Svatováclavské pouti v Houštce. Kolotoče, stánky a ohňostroj? Nepřijatelné.

Tak staroboloslavští občané nepřišli jen o deset tisíc metrů pozemků a dvě ruiny, ale zejména o sdílený prostor na kulturní aktivity. Park byl necitlivě roztržen a ztratil své kouzlo. Rekonstrukce Kotěrových kopulí jsou pramalou náplastí nad nevzhlednou čtyřpodlažní hmotou rekonstruovaných lázní. Poslední odolávají pejskaři a jejich kynologické cvičiště, ale mluví se i o jeho zrušení.

V Brandýse 5. září 2022

Že takový scénář nemůže nastat? A proč ne? Kupující nic ve stavbě zdí okolo pozemků neomezuje, budou potřebovat jezdit auty pro zabezpečení svých provozů a služeb a také klid pro své klienty.

Nelíbí se vám to? Řekněte to radnici osobně, první příležitost máte 18. září na veřejném jednání zastupitelů města!

