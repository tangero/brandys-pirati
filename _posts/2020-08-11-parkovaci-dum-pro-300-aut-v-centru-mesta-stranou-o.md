---
layout: post
title: "Parkovací dům pro 300 aut v centru města stranou od lidí"
date: 2020-08-11
author: "Marek Rebicek"
source_url: "https://web.archive.org/web/20221202061056/https://www.piratibrandys.cz/clanek/2020-08-11-parkovaci-dum-pro-300-aut-v-centru-mesta-stranou-od-lidi"
---
Zprávou léta v Brandýse je, že radnice zadala výstavbu P+R parkovacího domu za 160 mil. Kč, který bude stát vedle brandýského nádraží za hasičárnou. Zjevně to bude jediná inovativní investice této koalice za dvě volební období a bohužel, zatím budí více rozpaků a dotazů než nadšení.

Rádi se ideovým autorům tohoto parkovacího domu u vlaku, co nás výletním tempem spojuje s Neratovicemi a Čelákovicemi, omluvíme, když bude stavba někým smysluplně užívána, ale považujeme to spíš za zbožné přání.

Dotace EU na tento parkovací dům je 100 mil. Kč a tak město zaplatí „jen“ 60 mil. Kč. Vypadá to lákavě? Náklady na 1 parkovací místo jsou tedy 200 000 Kč.

P+R parkovací domy či parkoviště se obvykle staví na okraji měst u dopravního uzlu rychlé MHD do centra metropole (vlak, metro, tramvaj …). Důvod je jasný, odlehčit dopravu ve městě a umožnit dojíždějícím pohodlné a rychlé alternativní spojení s městem. Pokud si stavíme parkovací dům uvnitř města, pak je to dům pro rezidenty, aby mohli bezpečně a blízko svého bydliště parkovat.

Nalezení vhodného místa pro takové P+R parkoviště má i při dodržení základních pravidel svá úskalí a to zejména v ochotě řidičů takové místo využívat.

Své o tom ví například v nedaleké Lysé nad Labem. Zde postavili za 40 mil. Kč P+R parkoviště pro 150 aut. Lysá je dvakrát tak daleko od Prahy než Brandýs a rychlý vlak do Prahy, kterým jste za půl hodiny na Vysočanech, odtud jezdí co 15 minut. Parkoviště je zdarma. Ideál? Ne. Není využíváno. Proč? Je 300m od nádraží, takže lidé raději parkují na hliněných placech co nejblíž nádraží. Po odečtení dotace stálo Lysou 1 parkovací P+R místo 33 000 Kč a parkovat tam budou snad aspoň občasní návštěvníci výstaviště.

A jak je to naplánované u nás? P+R dům je u vlakového nádraží. Prima. Jezdí odtud co hodinu jednovagonek z Neratovic do Čelákovic rychlostí 30km/h. Zastávka autobusu MHD, který je na Černém Mostě za 25 min., je vzdálena cca 400 m. Autem jste odtud na Černém Mostě za 10 min. Je to důvod proč zajet do centra Brandýsa a využít P+R? A jak má přispět ke zlepšení dopravy ve městě přivedení 300 aut do centra města? Jedná se o první z kroků promyšlené změny v dopravě směrem na Prahu? Bude snad zde nové rychlé MHD spojení s metropolí? Třeba zastávka vlakotramvaje?

Nebo je snad toto P+R v centru města za evropské dotace plánováno pro rezidenty? V tomto případě zejména pro obyvatele sídliště pod Penny? Kdo z nich bude chtít parkovat dále a složitěji než dnes, když ani bližší možnost rezidenčního parkování u Penny není využívána? Jsou snad v plánu razantní změny v režimu parkování v sídlišti, které by najednou takové parkování pro obyvatele “zatraktivnilo”?

P+R má rozhodně smysl, jen není snadné jej zrealizovat smysluplně a udržitelným způsobem. Například ve Staré Boleslavi u kasáren denně stojí v příkopu desítky aut, aby lidé z okolí dál pokračovali rychlým autobusem na Černý Most, tam by P+R parkoviště rozhodně smysl dávalo.

Bez prokázání užitečnosti stavby by se jednalo o jednorázový náklad 60 mil. Kč pro město (v ideálním případě, když se cena stavby nezvýší při realizaci – například o neočekávané vícenáklady) doprovázenou do budoucna dalšími náklady na provoz a údržbu této stavby. Je to stále tak výhodné? V době, kdy se města přímo dotýkají významné dopravní stavby obchvatů Boleslavi i Brandýsa a jsou plánovány další stavební projekty ve městě, očekáváme koncepční řešení dopravy ve městě s využitím dopravní studie města i územní studie krajiny ORP.

**Update 2025:** A jak to bylo s parkovacím domem dále? Přesně, jak jsme řekli: vystavěli jsme betonové monstrum u nádraží, které nikdo nepoužíval a jehož roční provozní náklady přesahují 1 milion Kč. A nikdo v něm neparkoval. Po nástupu na radnici jsme jej po přechodnou dobu, po opravu Výletní ulice (a tedy nemožnost v oblasti parkovat na ulici) nabídli zdarma.  A parkovací dům se zaplnil, začal využívat. Dnešní radnice to tak nechala a milionovou roční ztrátu kryje z městského rozpočtu... 🙁
