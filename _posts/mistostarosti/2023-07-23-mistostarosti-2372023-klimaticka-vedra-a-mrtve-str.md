---
layout: post
title: "Místostarosti 23.7.2023: Klimatická vedra a mrtvé stromy"
excerpt: "Město řešilo neodborné pokácení stromů v Aleji na Popovice a problém s vysycháním stromů kvůli extrémním vedrům, které technické služby zalévají. Plánuje se instalace mlžítek na náměstí pro ochlazení vzduchu a výměna vodoměrů za chytré, aby se snížily ztráty vody a lépe monitorovala spotřeba. Zároveň začne pasportizace popelnic, aby bylo jasné, které patří městu."
date: 2023-07-23 18:41:02 +0000
author: "Patrick Zandl"
category: "mistostarosti"
image: /assets/mistostarosti/mistostarosti2372023klimaticka-7016e161.jpeg
source: "substack"
source_id: "135382192.mistostarosti-2372023-klimaticka"
---

Vítejte u dalších místostarostí, dnes budou stručné, neboť jsme řešili především resty a část radnice se rozprchla po dovolených.

Hned z kraje týdne jsme měli nepříjemný průšvih - někomu se podařilo **posekat stromy v Aleji na Popovice** , zřejmě sekáčům, kteří zde sekali pro město trávu a kteří sekání v blízkosti stromů vzali moc lehkovážně. Mrzí nás to, stát se to nemělo. Bylo velké nadávání, vysvětlování všem, jak jsou stromy cenné a vzácné, nechali jsme je ošetřit. Částečně stromům v aleji také nesvědčí to, že nemají žádné ochranné pásmo k poli, takže zemědělci orají v jejich těsné blízkosti. Budeme to dále řešit. Bohužel ani vedro stromům nesvědčí a řada stromů ve městě schne (bez ohledu na to sekání). Technické služby rozvážejí ke stromům vodu, ale vedra jsou opravdu extrémní a tak se nezastavíme. Omlouváme se, kvůli tomu některé úklidové práce poleví, přeci jenom dáme přednost zalévání. Suché stromy už máme podél cesty od Houštky k dálničnímu mostu, v Aleji prvňáčků, nově vysázené stromy u Billy ve Staré Boleslavy to také nezvládly. Je nám to líto, mapujeme je, ještě se snažíme je oživovat, ale bohužel teplotní šok nedaly všechny nové stromy, takže ty uschlé budeme nahrazovat.

![](/assets/mistostarosti/mistostarosti2372023klimaticka-7016e161.jpeg)

Jo a ptáte se, proč se místy seká dosti suchá tráva, co je to za kravinu. Inu, potřebujeme místy posekat trávu, než se vysemení některé invazivní traviny, které vysemenit nechceme a které obtěžují osinami děti i zvířata.

Chceme **na náměstí vrátit mlžítka** a alespoň trochu zde ochlazovat vzduch pro lidi, kteří zde čekají třeba na autobus. A aby to bylo spravedlivé, chtěli jsme mlžítko i do Staré Boleslavi, jenže tady na náměstí není zastávka a lidé se tu tolik neshrozmažďují, kromě toho zde nemáme vyvedenou vodu. A tak se ptám, kam ve Staré Boleslavi by mlžítko mělo přijít, co myslíte? Prostorem autobusového nádraží si vůbec nejsem jistý, tam se mi to nehodí.

Když už jsme u té vody, čeká nás povinná **výměna většího množství vodoměrů** . Vodoměry se musí měnit každých šest roků, pro tu nejbližší výměnu jsme nechali vytipovat velké odběratele vody, kterým budeme montovat chytré vodoměry s lepšími odečty. Bude se to týkat cca 400 odběrných míst, především institucí. Na chytré vodoměry bychom chtěli v průběhu obnovy zcela přejít v nejbližších letech. Umožní nám lépe sledovat toky a odběry v síti a tedy především se zaměřit na ztráty ve vodovodním řadu. Stejně tak bychom mohli postihovat neplechu, například v momentě, kdy bychom zakázali napouštění bazénů z vodovodního řadu, tak bychom to vodoměry byli schopni detekovat. To není nic divného, okolní obce tyhle zákazy již vydávají, jenže to nemají jak zjistit… Zatím žádnou velkou strategii nemáme, chceme si to spíš zalevno osahat (navýšení ceny bude v řádu statisíců) a rozkoukat se, co by to pro naše město mělo přínos. Nechceme hned jít za miliony integrovat nějaký megasystém. Pravda je, že uživatelské příběhy chytré vody jsme viděli právě v oblasti předcházení ztrátám ve vodovodním řadu, ale taky je pravda, že naši vodohospodáři nám špendlíky do mapy, kde nám nejvíc crčí voda, napíchají i bez chytrých vodoměrů.

Od příštího týdne také začíná **pasportizace popelnic** . Nechte náme je do večera před domem ve svozový den, budeme na ně připevňovat cedulky, že jde o popelnice svážené městem. Podrobnosti si řekneme někdy příště.

Tak a to je asi všechno drazí přátelé, hodně pijte, **jděte do kina na Openheimer** a (v letňáku už v pondělí 24.7 a pak ještě v neděli!) a odpočiňte si!

Patrick Zandl