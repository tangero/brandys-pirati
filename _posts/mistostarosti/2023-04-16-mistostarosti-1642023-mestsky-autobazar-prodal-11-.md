---
layout: post
title: "Místostarosti 16.4.2023: Městský Autobazar prodal 11 vraků za dopoledne! "
excerpt: "Město úspěšně prodalo 11 autovraků za 48 300 Kč, čímž pokrylo náklady na odtahy a uvolnilo parkovací místa, s plány na další podobné akce. Na střeše mateřské školy byla spuštěna fotovoltaická elektrárna, jejíž panely ležely dva roky ladem před zapojením. Městský běh Brandýsem-Boleslaví se koná 20. května, ale město muselo změnit webovou adresu kvůli sporům s bývalým místostarostou, který si přivlastnil původní doménu. Zároveň se řeší dopravní úpravy u parkovacího domu, aby se zlepšila přístupová cesta."
date: 2023-04-16 20:00:11 +0000
author: "Patrick Zandl"
category: "mistostarosti"
image: /assets/mistostarosti/mistostarosti1642023mestskyaut-9b54edb0.jpeg
source: "substack"
source_id: "115240753.mistostarosti-1642023-mestsky-autobazar"
---

🏙️✍️Vítejte u nejnovějších místostarostí!

🚗Největším šlágrem minulého týdne pro mne osobně byla akce **"Autobazar Brandýs-Boleslav"** . Pamětníci místostarostí vědí: v listopadu jsme začali stahovat z ulic města autovraky a řešit jejich prodej. Právně to není příliš zmapované území, jsou tam různé lhůty, chtělo to trochu právní otrlosti i kreativity, neposlouchat kritiky, kteří věděli, že to nejde. Nakonec jsme odtahali a k prodeji připravili celkem 11 autovraků. Víc se na naše improvizované odtahové parkoviště na Zápské ulici nevešlo. Nu a minulý čtvrtek jsme je v dražbě všechny úspěšně prodali a do této středy by naše parkoviště mělo být prázdné. Těch 11 vraků se prodalo za celkem 48300 Kč, nejdražší byla nakonec Škoda Octavia s vyvolávací cenou 9000 Kč, která se prodala za 17500 Kč. Výsledek znamená hned několi věcí. Tak za prvé, městu se vrátily všechny náklady, které s odtahem autovraků vznikly. Za druhé, i přes komentáře škarohlídků, má taková akce smysl. Vyčistili jsme ulice, město je hezčí a také je najednou o pár parkovacích míst k dispozici více. A za třetí? Můžeme jet další kolo, máme v merku další dvacítku autovratků. A vypadá to, že to bude tak stabilní “business”, že jsme se rozhodli zvýšit kapacitu odstavného parkoviště. Ostatně, co kdyby se na něj přesouvala i některá špatně parkující auta, když domluvy nepomáhají…
Ano, mám radost, že se tahle věc doklepala v prvním kole k úspěchu! [Na webu zde](https://www.brandysko.cz/prvni-drazba-autovraku-byla-uspesna/d-63074) . V úterý pokračujeme dražbou městských úředních ojetin, [odkazy na webu zde](https://www.brandysko.cz/prvni-drazba-autovraku-byla-uspesna/d-63074) .

☀️A další radostná zpráva. Spustili jsme **první městskou fotovoltaickou elektrárnu** . Je na střeše mateřské školy v ulici Třebízského a elektřinu vyrábí od prvního dubnového týdne. Provoz mateřské školy nás tak vyjde levněji. Rád bych to vydával za svou zásluhu, ale panely ve skutečnosti koupilo předchozí vedení města před dvěmi lety, jen je nějak nezapojilo. K zapojení došlo až nyní, po dvou letech, když jsme na to při revizi přišli a nechali je zapojit. Z toho asi je možné lépe chápat, proč jsem na některé předchozí místostarosty více nabroušený…

🏃‍♀️Tím se plynule dostáváme k dalšímu tématu, jímž je **běžecký závod Městský běh Brandýsem-Boleslaví** . Město tento závod organizuje a financuje od roku 2014 a já si vás dovolím srdečně pozvat na další běh v sobotu 20. května 2023, kdy si můžete zaběhnout trasu 5 a 10 km a zkusit, zda předběhnete třeba mne na desítce nebo místostarostu Jana Jirovského na pěti kilometrech. Těšíme se na vás! Web zde: [https://mestskybeh.brandysko.cz](https://mestskybeh.brandysko.cz)

‼ Jenže co se nestalo: bývalý místostarosta Petr Soukup kdysi webovou doménu i Facebookové stránky registroval na sebe, nikoliv na město jako organizátora. A když ve funkci skončil, odmítl obojí převést na město. Pak městu nabídl, že za peníze bude akci dále řešit, jenže nám nabídka nepřišla přiměřená a odmítli jsme ji. Doménu ani Facebookovou stránku městu nevrátil, rozhodl se parazitovat na jméně městské akce a pod stejným jménem pořádá takový běh na podzim. My jsme akci převedli na novou adresu a já to považuju za důležité říct veřejně: tohle je sprostá amorálnost. Pokusit se ukrást městu akci, kterou město osm let organizuje a platí, to je nechutné. Jistě, založit si jiný běh, to by bylo v pořádku, však se tu může běhat mnoho různých běhů. Jenže ukrást název městské akce, ponechat si její doménu a ještě se tvářit uraženě, že se město nenechá vydírat, to v pořádku není. A na rovinu říkám, že si neumím představit, že bychom k takové akci poskytli k městské prostory, jak předpokládají dnešní propozice. Pro mě je to pro duo pánů Sklenář a Soukup naprostá stopka! Nemám chuť čekat, co se ztratí příště.

🅿️Něco hezčího? Minulý velikonoční pátek (ano, byl svátek, ale město se neptá) jsme se s architektem Burgermeisterem vydali **řešit přístupové cesty k Parkovacímu domu** . Původně jednoduchou cestu, která by ale komplikovala dopravní situaci na Kralupské ulici, nahradíme stavebně náročnější, ale dopravně přehlednější variantou. A pokusíme se najít cestu podél železničního náspu, kde nás limitují jak vlastnické vztahy, tak chystaný projekt vlakového napojení na Prahu, který vyžaduje napojení oblouku a především větší prostor pro trakci.

![](/assets/mistostarosti/mistostarosti1642023mestskyaut-9b54edb0.jpeg)

🪟Letos začneme repasi všech oken v brandýské knihovně. Stará okna si zaslouží po mnoha letech dát do pořádku, aby si je vzal do práce šikovný truhlář a vrátil jim zašlý lesk i přidal izolační dvojvrstvu. Kromě toho, že na návštěvníky knihovny nebude táhnout a zatékat, bude knihovna i energeticky úspornější.

🎫A tento pátek jsme se sešli se zástupci církve, abychom projednali možnost jednotného vstupného na brandýsko-boleslavské památky. Všichni chápeme, že pro mnoho návštěvníků našeho města by bylo příjemné, kdyby bylo možné mít jednu vstupenku do všech atraktivních lokací. Zdá se, že se nám podařilo vyřešit většinu hlavních problémů a nyní se pustíme do realizace. Postupně se pokusíme zapojit i další provozovatele.

*Vše nejlepší do nového týdne z #městoje♥️ přeje*

*Patrick Zandl*

![](/assets/mistostarosti/mistostarosti1642023mestskyaut-826d7aa8.jpeg)

*Ano, z této lavičky je opravdu hezký pohled na řeku… (katastr Toušeně, já vím)*

![](/assets/mistostarosti/mistostarosti1642023mestskyaut-9028e3f7.jpeg)

*To už je opravdu odrzlé parkování i na Starou Boleslav. Dořeší policie…*