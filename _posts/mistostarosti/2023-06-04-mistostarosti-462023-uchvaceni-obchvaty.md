---
layout: post
title: "Místostarosti 4.6.2023: Uchvácení Obchvaty"
excerpt: "Obchvat Staré Boleslavi byl slavnostně otevřen, což výrazně zklidnilo dopravu ve městě, přičemž se řešily i dílčí problémy jako přeložka elektrického vedení. Plánuje se také výstavba obchvatu v Brandýse, kde proběhlo jednání s majiteli dotčených pozemků, ale vyvstaly otázky k trasování a procesu schvalování. Město navrhuje další přemostění Labe pro propojení obou obchvatů. Současně pokračuje odstraňování autovraků v rámci akce Autobazar"
date: 2023-06-04 18:06:05 +0000
author: "Patrick Zandl"
category: "mistostarosti"
image: /assets/mistostarosti/mistostarosti462023uchvaceniob-7fa7b4bc.png
source: "substack"
source_id: "125886458.mistostarosti-462023-uchvaceni-obchvaty"
---

Dobrý den,

tentokráte rozdělím Místostarosti na dvě částí.

- Tou první je tradiční report, co nového v majetku ve městě.
- Druhou pak úvaha nad tím, jak zlevňovat chod státu a obcí.

Tou první je tradiční report, co nového v majetku ve městě.

Druhou pak úvaha nad tím, jak zlevňovat chod státu a obcí.

## Co nového ve městě?

🏙️✍️Tyto místostarosti budou patřit **především obchvatům města** . Ten první se v úterý slavnostně zprovoznil. Obchvat Staré Boleslavi byl v plánech od osmdesátých let a je zásadním zklidněním dopravy ve městě. Nově ti, co jedou na dálnici nebo dále za Boleslav (a opačně), nemusí jezdit přes dvě třetiny města, ale jedou po kraji obchodní zóny a mezi kasárnama. Odezvy lidí, kteří zde bydlí, jsou skvělé: obchvat je tichý a původně rušné ulice se výrazně zklidnily. Skvělý výsledek. Patří se za něj poděkovat nejenom Středočeskému kraji jako investorovi (většinu platila EU) a Strabagu jako staviteli, ale také minulému vedení města. Zejména panu Pickovi a Hynek Homolka, kteří věnovali mnoho času projednávání stavby i uhlazování problémů. Jak takové problémy vypadají, jsme si vyzkoušeli hned při příchodu na radnici, když se ukázalo, že nějak kraji neklapla přeložka vedení ČEZu, následkem čehož uprostřed silnice bude trčet sloup vedení elektřiny. Proč neklapla, o tom se všichni dohadovali. Nakonec jsme s Robert Pecha - starosta absolvovali několik jednání a dojednali urychlený překlad vedení, na který má jinak ČEZ osmnáctiměsíční lhůtu. Teprve pak se mohlo doasfaltovat, dodělat sjezdy, značení a čáry a konečně se obchvat zprovoznil.

🗺️Tím ale není hotovo. Nyní se musí dodělat návazné ulice, které nemělo smysl rekonstruovat, když po nich jezdí těžké stavební náklaďáky. Mimochodem, součástí takové dokončovací práce je kontaktovat firmy s mapovými podklady, aby si obchvat odškrtli jako zprovozněný a preferovali ve Waze a dalších navigacích cestu po něm. Jinak by to čekalo na aktualizaci. I to je zajímavá zkušenost. Třeba takový Seznam má pro své mapy obchvat zprovozněný jen do půlky a teprve při větším přiblížení mapy se ukáže celý. Naštěstí v navigaci to funguje. A i Waze už naviguje bezvadně.

![](/assets/mistostarosti/mistostarosti462023uchvaceniob-7fa7b4bc.png)

*Seznam Mapy.cz náš obchvat nevykreslí v nejlepší kondici, ale nebojte, je celý - a na Mapách stačí jen zazoomovat :)*

🚕A tím jsme u druhého obchvatu. Toho, co se plánuje postavit v Brandýse. Projekční firma Pontex z pověření kraje sezvala majitele dotčených pozemků k projednání nabídky a cca 50 lidí dorazilo. Město k tomu zapůjčilo jednací sál na Ivana Olbrachta a starosta i řada úředníků se přišli podívat. Bylo ale dost vidět, proč jsou taková jednání obtížná. Pontex měl připravenou suchou obchodně-právní presentaci, jenže lidé se chtěli dozvědět něco o širším záměru obchvatu, proč a nač a proč ne jinudy a jak probíhalo schvalování. Nejprve dostali informaci o tom, že už je platné územní rozhodnutí a je vymalováno. Starosta tedy rychle představil trasu a trpělivě vysvětloval lidem, že záměrem obchvatu je dostat dopravu, která dnes otravuje centrum města, do polí. Pak dorazil i narychlo povolaný šéf stavebního úřadu, který osvětlil procesní náležitosti a situace se výrazně zlepšila, pak už se dotazy projednávaly individuálně.

💦Mluvilo se také o tom, že by smysl mělo další přemostění Labe v dobývacím prostoru u Proboštských jezer a propojení obchvatu Brandýsa a Staré Boleslavi tak, aby doprava nemusela jít přes jediný most. To si kraj odnesl k dalším úvahám, ale to je zatím vše. Pokud vše půjde dobře, mohl by se brandýský obchvat začít stavět už za rok, s tím by mohla pomoci i legislativa podporující vyvlastnění pozemků liniových staveb ve veřejném zájmu.

🚘Pokračovala akce “Autobazar”, odtahovali jsme další autovraky. Z ulic tak v týdnu zmizela sedmička autovraků, filmovat si to přijela dokonce TV Prima. Jeden vrak zmizel dokonce ze staroboleslavského hřbitova, ten jsme ale neodtáhli, jen jsme dohledali majitele a kolegyně z Technických služeb měla s panem majitelem pohovor, po němž si autovrak ze staroboleslavského hřbitova odtáhl. Myšlenkový pochod, jímž člověk dojde k tomu, že zaparkovat automobil za hroby na hřbitov bude dobrý nápad, jsme ale nepochopili nikdo… Jinak databázi vraků v ulicích máme slušně obsáhlou, padesát kousků, běží ale lhůt - abyste věděli, že auto řešíme, lepíme na něj žlutou cedulku, jenže lidi ji zase strhávají...

![](/assets/mistostarosti/mistostarosti462023uchvaceniob-5274c3d9.jpeg)

*Kamera jede, reportérka reportuje, odtah probíhá. Jsme vzorem i pro jiná města, protože aktivně odtahujeme a rychle likvidujeme vraky. Týdně dáváme v průměru dvěma městům konzultace, jak na to.*

🏠A začala také dlouho plánovaná **prověrka plnění nájemních smluv** lidí bydlících v městských bytech. S lidmi se zároveň probírá postup prací při prenovacích bytů, případně se provádějí kontroly plynových kotlů atd. Bohužel z patnácti bytů hned dva představovaly hrubé porušení nájemní smlouvy, kdy byt byl dále přepronajímán bez souhlasu města. V obou případech hrozí výpověď nájemní smlouvy. V prověrkách budeme dále pokračovat. Nerad bych, abychom bazírovali na úředních maličkostech, nikomu se neruší smlouva kvůli tomu, že si namontuje bez povolení na balkon zasklení, i když se to nemá. Ale přepronajímání je těžký hřích - městské byty slouží také trochu jako sociální podpora pro lidi, kteří by jinak mohli mít problémy byt získat a když ho nepotřebují, není cestou ho pronajímat dále. To může udělat město samo a takovým zájemcům, kteří dnes bydlí v bytě “načerno” bude smlouvy převádět napřímo.

⚠️Od příštího týdne se vracíme k modelu být **část týdne na úřadě ve Staré Boleslavi** , takže schůzky ve středeční odpoledne budou na Mariánském náměstí, kam se za mnou občané mohou stavit.

🧙🏻‍♀️Příští týden ale také budu muset **věnovat přípravám na zastupitelstvo, které proběhne ve středu 14.6. od 16:00** . Za majetek směřuje na zastupitelstvo dvacítka bodů, většinou nekonfliktních, ale některé z nich mají obsáhlejší pozadí a bude záležet na zastupitelích, nakolik se s ním seznámí dopředu. Aby mohli, připravují se obsáhlé podklady, jde především o pozemkové operace kolem silnice 610, kde se teprve teď dodělávají výkupy pozemků pro chodníky, aby se vyúčtovala dotace.

👁️Důležitá změna pro mě osobně je také návrh změnit moje pracovní zařazení z tzv. neuvolněného na **uvolněný místostarostenský mandát** , čili být místostarostou na plný úvazek. Neuvolněný místostarosta dostává výplatu za zhruba dva dny v týdnu, náklady na uvolněného jsou o cca 20 000 Kč vyšší. V minulosti jsme se rozhodli, že vyzkoušíme, jaký objem agendy správa majetku města obsahuje, existovala naděje, že “se to ustálí”. Náklady za tu dobu šly z mých úspor. Za sedm měsíců je vidět, že porce práce je pořád stejná a jediné, co je možné, je něco nedělat. Což se vymstí - jako je s tou kontrolou bytů, kterou nikdo neprováděl dlouhou dobu. Na nedotažených agendách město přímo tratí peníze a je hned vidět, kde se intenzivní správa majetku projeví. Rozhodnutí nechávám na zastupitelstvu, návrat na dvoupětinový úvazek od července je rovnocenná možnost.

☀️Příští víkend nezapomeňte na Rozloučení se Slunečními lázněmi. Občany města jejich chátrání deset let nezajímalo, nebylo to téma městské politiky a po deseti letech jsou na stržení. Tak se s nimi alespoň přijďte rozloučit, v sobotu od 14:00.

![](/assets/mistostarosti/mistostarosti462023uchvaceniob-666c4f4d.jpeg)

## 💰Šetřit peníze? Analyzovat a redukovat, co stát a obce dělají…

Moje hobby je dešifrování toho, jak udělat státní a obecní správu efektivní. V poslední době se po tom volá hodně: prý je nutné udělat tenký stát a ušetřit. Jenže on téměř nikdo nechce tenký stát. V podstatě každý chce, aby stát za něj tu a tam něco zaplatil, protože "na to si platíme daně". Potíž je v tom, že každý chce něco jiného a stát se snaží nabídnout nejlepší verzi sebe sama a obsloužit vše. Tím se stává přebujelým a nesnesitelným. Plošné škrty? Příšerný nápad, to je jako když chcete ušetřit čtvrtinu na ceně automobilu a tak si ho objednáte bez jednoho kola. Pokud škrtat, tak agendy. Po úvaze, zda mají smysl a co z nich má smysl.

Dám dva příklady ze života obce.

### ☘️Sekáme dnes kde co

Ještě před dvaceti lety se v obcích za městské peníze nesekala prakticky žádná tráva. Výjimkou bylo pár parků a zdaleka ne všude. Jenže lidé chtěli mít z města parčíky s anglickým trávníkem, takže se to překlopilo do situace, kdy město naopak seká prakticky veškeré trávníky a to několikrát ročně. Včetně příkopů, okolí silnic a odlehlých svahů, protože přeci řidič musí vidět kolem silnice a ve vysoké trávě se drží klíšťata. Dvacetitisícový Brandýs-Boleslav platí za sekání trávy každý rok přes 5 milionů Kč, necelé tři stovky na občana ročně. Je to agenda na škrtnutí? Inu, to si musíme říct. Nezdá se, že by spoustě ploch ve městě vadila vysoká tráva, ona vadí občanům, kteří si neúnavně stěžují, že město seká málo nebo často, krátce nebo vysoko. Kde jsou ty časy, kdy obecní trávník před rodinným domem občana posekal majitel domu.

Tak to máme léto. No a v zimě? To samé se sněhem. Kolik jsme se navztekali, když zákon ukládal majitelům domů odhrabovat sníh před domy na městském chodníku, což se před dvaceti lety považovalo za samozřejmé. Teď to dělají obce. S velkou námahou a především za hodně peněz. Až se budete dívat na svoje daňové přiznání, tak si uvědomte, že zhruba tisícikorunu (inu, pětikilo v příjmu obce je minimálně litr daňového inkasa u vás) z něj odvádíte na odhrabání sněhu a posekání trávy ve vaší obci... Napadá vás, co s tím?

### 😾Obce musí řešit zvířata za své

Druhý příklad. Zvířata. Když před dvaceti lety porazilo auto kočku, tak se přihlížející dělili na bezcitné, co ji nechali se dotrápit a na soucitné, kteří jí zlomili vaz, aby se netrápila. Dneska soucitní jdou se sraženým zvířetem na veterinu a dobrý veterinář zvíře vytáhne hrobníkovi z lopaty. Jen to stojí spíše desetitisíce, které musí někdo zaplatit a ne vždy je to soucitný přihlížející. Podle nového zákona zvíře není věc a obce bojují s tím, jak takový zákon pochopit. Obce se totiž o takové zvíře musí postarat, s čímž se pojí i úhrada případné veterinární péče. Obce tahle péče stojí nějaké peníze, zatím spíš malé, protože lidé o tom moc nevědí, ale částka jistě poroste, protože takové léčby jsou drahé.

Je to špatně? Má být obec zodpovědná a soucitná a bez odmluvy zaplatit ošetření sraženého zvířete bez majitele tisícové účty, nebo jste v pohodě s tím, že vyplatí tři stovky za smrtící injekci? Nejspíše o tom nebudete chtít vědět, natož přemýšlet, ale velmi pravděpodobně se rozhořčíte, až zjistíte, že politik zvolil injekci, aby mu zbylo na opravy chodníků.

Dnešní doba je komplexní a přináší těžká rozhodnutí. Chcete vstávat za rozbřesku a jít odhrabat sníh z chodníku? Vadí vám vysoká tráva na louce, kde byste rádi piknikovali a dělali si selfíčko s batolícím se dítětem a pejskem? Čekáte, že měšťák zraněné zvíře utratí, nebo si myslíte, že to "nějak vyřeší"? Pokud chcete servis, musíte si za něj zaplatit, nebo se na to musí jinak. Třeba to sekání trávy: šíří se mozaiková seč, u nás ji zavádí Pavel Veselý. Co to je? To je způsob, jak voličům vysvětlit, že je postaráno a nesekat. Mozaiková seč znamená, že se vyseká trocha trávy kolem cestiček, aby pobíhající potomek či zvíře neběželo vedle chodníku vysokou trávou. Neposekané úseky se zarovnají do geometrických obrazců, aby bylo zřejmé, že se sekalo a ne, že se to nechalo bez úpravy. Obrazce musí být dostatečně malé, aby se dalo okem přehlédnout, že tu proběhla péče. Plus se k tomu píchne cedulka, že tráva se neseká kvůli motýle a klimatu, aby to pochopili fakt všichni. Jednoduchý trik, kterým jste snížili sekanou plochu na čtvrtinu, tj. jako město čtvrtinu zaplatíte, volič vidí, že se staráte, kvetou kytky a ještě máte ty motýle...

Pokud chceme uspořit za provoz státu, musíme měnit agendy a přizpůsobit je dnešní době. Není možné je jen tak bezhlavě škrtnout. Nemusí to být tak, že přestaneme sekat trávu, jen ji sekáme chytřeji. Tak, aby to dávalo větší smysl. To je celé.

*Obtížné na tom je ty agendy identifikovat a usnést se na tom, jak je modernizovat, protože odpor dnešních vykonavatelů agend může být obrovský...*

Vše nejlepší do nového týdne z #městoje♥️ přeje

Patrick Zandl