---
layout: post
title: "Místostarosti 11.2.2024: Vypuštěný a rozpuštěný 🥘"
excerpt: "Město řeší opravu silnic a nepořádek, přičemž zavedlo pracovní četu na úklid a kontrolu odpadových stání. Chystá prodej kabelové televizní sítě s 132 klienty a dokončilo opravu vodní laguny u nádraží, která trápila cestující. Přípravy pokračují na opravu památkového domečku pro seniory a provizorní úpravy Polabské cyklostezky, zatímco grafický manuál města je hotov a čeká na zveřejnění."
date: 2024-02-11 19:02:27 +0000
author: "Patrick Zandl"
category: "mistostarosti"
image: /assets/mistostarosti/mistostarosti1122024vypustenya-20b95177.heic
source: "substack"
source_id: "141581439.mistostarosti-1122024-vypusteny-a"
---

Dobrý den,

🏙️✍️Vítejte u Místostarostí!

Na závěr newsletteru přidávám fakultativní reportáž o tom, jak se opravují silnice a že to není tak jednoduché, jak to vypadá … :)

Na zemi dopadla bída! Jak jsme to poznali? Na poradu vedení města nám přišel anonymní korespondenční lístek, už ani ne dopis. Občan či občanka protestuje proti tomu, abychom o Houštce rokovali v jednacím sále úřadu v Brandýse, že prý jedině ve Staré Boleslavi. Tam nicméně úřad zasedací místnost nemá a řešit to v dešti a slotě v Houštce nebo v tělocvičně na úkor dětí nám nepřišlo důstojné.

**Reklamní vsuvka:** víte, jak relaxuju? Ukazuju firmám, jakou změnu pro ně představuje AI. **Můj workshop [AI ve firmách](https://www.aivefirmach.cz)** je společná interaktivní SWOT analýza toho, jak na vaši firmu dopadne umělá inteligence.

![](/assets/mistostarosti/mistostarosti1122024vypustenya-20b95177.heic)

📺Město se chystá na **prodej své televizní sítě** . Že nevíte, že nějakou má? Nu, má. Kabelová televizní síť na sídlišti má celkem 132 platících klientů. Je to jedna z černých děr na peníze, kterou se chystám zasypat. Na druhou stranu, síť má svou cenu ve věcných břemenech: upgradovat ji na optiku přijde na bakšiš oproti tomu, stavět novou optickou síť. Takže předpokládáme, že nějakou korunu za to utržíme. Zatím chystáme podklady.

🗑️Neustále dokola se řeší nepořádek ve městě. TSBB vytvořily jednu pracovní četu, která chodí po městě a sbírá odpadky, zatím jeden den v týdnu. Zvykli jsme si být neskutečně neteční k nepořádku ve městě, já každý týden jeden půlden věnuju kontrole odpadových stání, dohledávání viníků a komunikaci s nima. Zdá se, že to nemá konec, ale přeci jen nějaký posun vidět je, staří nepořádnící po pohovoru další nepořádek nedělají. Jenže jak máme chvíli radost, tak se hned najde nový cíl - po vyčištění odpadových stání zase někdo rozkopal odpadkové koše v Central Parku.

🐟Své řešení také našla **slavná vodní laguna u staroboleslavského vlakového nádraží** . Laguna špinavé vody u autobusové zastávky se tvořila po každém větším dešti, protože dešťová voda neměla kam odtéct. Vždy to ohodilo cestující čekající na zastávce, prostě paráda.

![](/assets/mistostarosti/mistostarosti1122024vypustenya-4c8e4554.heic)

Nejdříve to vypadalo beznadějně, protože zastávka je v pásmu ochrany vodního zdroje, což omezuje možnosti zasakování vody z komunikací. Pak ale Technické služby vyrazily na místo, vodu odčerpaly, trochu se pohrabaly v bahýnku a ukázalo se, že pod bahýnkem je desetiletí nevyčištěná mříž a naprosto zanešená drenážní jáma a že s trochou dobré vůle to půjde nějak vyřešit. Vše se vyčistilo, upravilo a snad to bude nějakou chvíli zase fungovat.

![](/assets/mistostarosti/mistostarosti1122024vypustenya-81c3cb1b.heic)

💰Pokračuje příprava dalších projektů i práce na stávajících. Blíží se konec února, kdy se budou přeskupovat peníze neproinvestované v loňském roce. Seznamy máme dlouhé, bohužel peněz nezbude mnoho.

👵🏻Jeden z velmi zajímavých projektů je **oprava domečku v areálu Rezidence ve Staré Boleslavi** , ten ve vstupní zahradě Klíčku. Projekt denního stacionáře pro seniory by tu z velké části pokryla dotace a vzniklo by tu místo pro setkávání seniorů, které by sem jejich rodiny mohly umístit na část dne. Domeček je kulturní památka, abychom to nepodcenili, poprosili jsme pana architekta Límana, aby dozoroval vnější provedení oprav a musím říct, že památkáři jsou velmi vstřícní a nápomocni radou. Bohužel termín je docela šibeniční, je nutné mít o stavební povolení zažádáno do konce června, což ale obnáší velmi podrobný projekt, v našem případě i s kompletní památkovou dokumentací, sondáží atd. Nevzdáváme to, zatím připravujeme sondy pro archeology, památkáře a projekt, tak za měsíc uvidíme, zda to bude stihnutelné.

🚲Posouváme se s přípravou p **rovizorních oprav Polabské cyklostezky** z prostředků kraje. Už řešíme kapacity stavbařských firem, mohlo by se to zvládnout dříve, než se doufalo. Zatím větší brzdou je, že smlouvu o společné opravě musí odsouhlasit okolní starostové a zastupitelstva, což se může protáhnout ...

📕A drobné vítězství? Je hotový kompletní grafický manuál města k nové identitě. Už jej jen umístit na městské stránky, aby si jej grafici mohli brát, když potřebují.

🚂Příští týden dorazí z kraje Jiří Snížek s kolegy na další projednávání trasy vlaku do Brandýsa. Potřebujeme odladit křížení trasy vlaku, obchvatu města a obchvatu Prahy. Držte palce, to bude významný posun, jakých ovšem ještě mnoho bude potřeba.

### Proč jsou věci v Česku složité? Třeba opravy silnic?

Proč jsou věci v Česku složité? Ukážu vám to na případu, který mám už trochu v oku. Taková rekonstrukce silnice. Pojďme se podívat na to, proč v Česku trvá měsíce ba i roky, zatímco Čína nebo Holandsko to spíchnou za víkend.

Jak se opravuje silnice? Inu, odfrézujete starý povrch a vylijete nový - to je taková stavbařská obdoba Cermatího formuláře, co spíchne středoškolák za týden. Jasně, když to bude takhle, tak to pořešíte obratem. Děláme to tady rok a zatím jsem na takový případ nenarazil.

Ve skutečnosti toho v silnici máte mraky jiného, protože bylo (a je) zvykem tam přihodit inženýrské sítě, zejména vedení technického vybavení. Například kanalizaci, vedení elektřiny, datových sítí, plynu nebo topné kanály. Vodovodní řad. A tady to začíná být zajímavé, protože každá taková síť zvykne mít jiného majitele. Elektřina je třeba ČEZ Distribuce, voda místní vodárny, plyn Gasnetu, datové sítě dalších dvou operátorů a nepoužívané topné kanály už nejde dohledat.

Moudré je v takovém okamžiku už mít rozmyšleno, zda tuto infrastrukturu není vhodné opravit, neboť by bylo trapné vylít novou silnici a za týden dostat echo, že je třeba to rozkopat, protože zkolaboval kanál. Řekněme, že jako v našem případě kanalizace patří obci, takže se rozhodnete ji opravit, plus upozorníte všechny ostatní, že se něco bude dít a ať si to rychle rozmyslí.

Obojí je zakázka velkého rozsahu, takže ji soutěžíte. Zvláště soutěžíte zborku/rozborku silnice, zvláště opravu kanalizace, protože tohle jedna firma nezvládne udělat dobře a/nebo přiměřeně levně a o peníze tu jde.

První problém přijde ve chvíli, kdy se jeden z účastníků tendru na opravu silnice odvolal, jenže tendr na opravu kanalizace dobíhá v termínu, takže musíte vítězi dát vědět, že se termín opravy posouvá na neurčito. Opravář kanalizace nechce o zakázku přijít, tak neurčitě přislíbí, že se uvidí, až se uvidí. Konečně jsou vypořádány námitky opravářů silnic, takže se silnice rozkope, což je ten moment, který vidí běžní obyvatelé města (v tuhle chvíli za sebou máte cca. čtyři měsíce práce). Okamžitě se dohadujete s vysoutěženým opravářem kanalizace na novém termínu, jenže on má zrovna plno, protože začal opravovat ve vedlejším městě. V tu chvíli víte, že budete mít silnici otevřenou minimálně měsíc bez toho, že by se do kanalizace hráblo. A vypadáte jako trotl, který není schopný si dát za sebe dva termíny objednávek.

Konečně přijíždí první lidé opraváře kanalizace, pracuje se pomalu, protože nemohl poslat všechny lidi, polovina jich dodělává ještě to v sousedním městě. Ale už to alespoň vypadá, že se něco děje. Vykope se kanalizace, jenže se mezi tím ozvou elektrikáři, že by si přeci jen chtěli dát silnější kabel. Křičíte, že to už ani omylem, že měli dost času si to rozmyslet, oni si obratem podávají žádost o výkopové povolení, protože už mají hotový projekt a přikleplé od vedení posílení páteřního rozvodu, takže půlce obce přestane vypadávat elektřina. Výkopové povolení byste jim udělili tři týdny po plánovaném termínu dokončení silnice, čili se s nimi domlouváte, že to přeci jen nějak půjde a ať si ten kabel udělají, až bude hotová kanalda, co už s tím taky, tu elektřinu obec potřebuje.

Mezi tím se přihlásí firma, která tvrdí, že její jsou ty topné kanály a že je sice nepoužívá, ale poškodit je nesmíte, že je chce zrovna prodat. Ujišťujete je, že nic nepoškodíte a že chcete nabývací titul, jestli jsou fakt její, ona odpovídá, že při předběžném ohledání není dodrženo ochranné pásmo, takže si telekomunikační operátor má posunout chráničku o 120 cm vedle ve výkopu, v němž zbývá po započtení ochranných pásem sítí deset čísel. Znovu požádáte o nabývací titul, což znamená, že zatím situaci nemusíte řešit.

Do toho volá stavbyvedoucí, že plynové potrubí, které na projektu z roku 1978 vede přesně tudy, vede přesně jinudy, kudy elektrikář pokládá kabel vedoucí přímo do Temelína a že to norma nevidí úplně pozitivně. Zdvořile žádáte plynaře, aby si plynovou přípojku šoupli a oni promptně odpovídají, že si to naprojektují, vysoutěží překlad a přeloží, že máte pravdu. A že to bude tak měsíc trvat, než si to naprojektují, měsíc budou soutěžit, měsíc čekat na dodavatele a pak se měsíc bude šoupat. Stavbař řve, vy řvete, jediný výsledek je, že oba chraptíte.

Jste tři měsíce od momentu, kdy jste do silnice hrábli a máte před sebou výhled na další čtyři měsíce, kdy se budou po staveništi prohánět leda mravenci.

Je listopad, po mnohých prostojích a odkladech si všichni si v silnici zhruba tak vykutili, co měli. Před měsícem přišel nabývací titul, v němž se tvrdí, že národní podnik Dřevoplast převádí kotelnu včetně příslušenství na státní podnik Sádromont, jehož právním nástupcem je někdo, jehož jméno vzdáleně připomíná odesilatele dopisu. Ptáte se právníka, jestli topný kanál je příslušenství, ten dává nesestřelitelný právní rozbor na pět stránek, že ano, přičemž jeho kolega z téže právní kanceláře na dopis lepí postit lístek, že podle něj to tak není. Vydáváte pokyn k uzavření silnice, máte za sebou osm měsíců perné stavby, z níž asi tak tři týdny se na stavbě něco nevalným tempem dělo. A jste v pohodě, protože do konce listopadu zbývá ještě pár dní, obalovny asfaltu zavírají až v půlce prosince, takže to ještě všechno stihnete vylejt a teprve pak zatelefonujete údajnému majiteli kanálů, že ochranná pásma byla dodržena a že se o tom bohužel nemůže přesvědčit, protože už je zavřeno a jeho žádost byla ověřena pozdě. Už se nemůže nic pokazit.

Ráno jdete do práce, s dětma, které se radují, jak krásně chumelí. Zvoní mobil. Stavbař vás upozorňuje, že zima letos začala o dva týdny dříve a že obalovna ukončila provoz, takže vylít povrch můžeme až zase v březnu, když si rychle rezervujeme materiál. Jenže oni s námi mají smlouvu jen na letošní rok, museli by platit penále, s tím nesouhlasí. Účtárna vás upozorňuje, že fakturu za opravu silnice je potřeba zaplatit do konce roku, jinak narozpočtované peníze propadnou. Dvě hodiny řešíte finanční operaci, která rozhodně nebyla v přířučce "Podvojné účetnictví snadno a rychle". Jasně, stavbař už má na březen sehnané zakázky, musí živit lidi, nemůžete mu to vyčítat. Obvoláte ostatní stavbaře, jenže na položení asfaltu za pár korun se vám každý vykašle. Zakázku by brali celou, ale ne tuhle prkotinu, se kterou jsou jen nervy. Starý dodavatel vám z lítosti zkusí na přelomu dubna a května někoho sehnat, kdo tam rychle položí asfalt.

Je květen a vy po roce a třech měsících máte konečně hotovo. Jste vyflusnutí, demotivovaní, na pokraji alkoholismu a s vědomím toho, že jste porušil čtyři směrnice a dva zákony.

Vaše investiční oddělení na poradě dostane vlažnou pochvalu, protože všichni přeci jen cítí, že chválit se za tempo opravy 60 cm silnice za den není to pravé ořechové. Do toho šéf investic zahlásí "A teď si to samé uděláme na silnici v městské památkové zóně, na kdy naplánujeme první schůzku s archeology?" - a vy si uvědomíte, že tohle byla ještě ta snadnější varianta.

Kolem desáté večer máte teprve možnost zamyslet se nad otázkou, kterou vám někdo sugestivně položil na facebooku: co ty debile kurwa může být tak těžkého na tom, opravit 300 metrů silnice?

*Nevím. Další otázku.*

*Update: Jo a jak to dělají ty holanďani? Za prvé nemají infrastrukturu v tak katastrofálním stavu, takže se jim to tolik nesype. Za druhé od toho mají dokumentaci, kterou jsme my v Akci Z nepořizovali. Takže vědí, do čeho hrabou. A za třetí jejich infrastrukturní firmy nevyoutsourcovali projekční a opravářské kapacity, takže si všechny tyhle věci řeší inhouse a nečekají na to, co jim kdo udělá zvenku. A možná jsou tam ještě další finty. Rád se poučím..*

Vše nejlepší do nového týdne z #městoje♥️ přeje

Patrick Zandl

PS: Tento newsletter byl rozeslán na 561 adres.