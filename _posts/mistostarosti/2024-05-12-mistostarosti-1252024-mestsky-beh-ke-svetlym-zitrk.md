---
layout: post
title: "Místostarosti 12.5.2024: Městský běh ke světlým zítřkům"
excerpt: "Město řešilo detaily veřejného osvětlení, zejména sladění vzhledu světel v památkové zóně, a plánuje výměnu dalších 400–500 svítidel. Redakční rada Městských listů hodnotila novou grafickou úpravu, včetně velikosti písma a využití fotografií. Pokračují přípravy projektu Denního stacionáře pro seniory „Domeček“, který nyní čeká na stavební povolení a financování. Kontrolní den svazkové školy zahrnoval inspiraci z vídeňských škol a provozní záležitosti."
date: 2024-05-12 16:56:10 +0000
author: "Patrick Zandl"
category: "mistostarosti"
image: /assets/mistostarosti/mistostarosti1252024mestskybeh-e1f52514.jpeg
source: "substack"
source_id: "144559967.mistostarosti-1252024-mestsky-beh"
---

🏙️✍️Vítejte u dalších Místostarostí. Co nového v našem městě? Starosta měl dovolenou, takže odpadly strategické pondělní porady.

🔎Zato probíhaly **kontrola plnění rozjetých projektů** , to je zpravidla pro čtenáře místostarostí docela nuda, protože si jen říkáme, zda jsme se dostatečně posunuli u věcí, které děláme a zda nemáme někde problémy. Díky mnoha takovým kontrolním dnům se nakonec stane zázrak a věc vznikne a vy si řeknete “konečně to někoho napadlo opravit” - a není vidět, že za tím je rok příprav, papírování, shánění peněz, vyjasňování si účelu opravy atd.

💡V pondělí jsme **ladili veřejné osvětlení** a běžící soutěž, kdy bylo potřeba s památkáři si odladit závěrečný detail vzhledu světel v památkové zóně. Problém totiž je, že obecně ve městě používáme antracitově černé kandelábry, jenže na mostě máme stříbrné sloupy. A ukázalo se, že sloupy není snadné ani vyměnit (jsou součást konstrukce mostu), ani natřít (barva by nedržela a bylo by to ošklivé). Nakonec jsme se ujednotili na tom, že na mostech bude kompletně stříbrné provedení v barvě, v jaké dnes ty sloupy jsou, jen změníme barvu výložných ramen a světel. Zároveň jsme si schválili rámec projektu výměny dalších světel v našem městě, v projektu na příští rok bychom opět vyměnili cca 400-500 světel, abychom ušetřili a také lépe svítili.

🗞️V pondělí zasedala **Redakční rada Městských listů** , poprvé od nové grafické úpravy. Máme zatím veskrze pozitivní dojmy i odezvu. Snad jen papír jsme prý mohli zvolit ještě lepší. Mohli, ale chtěli jsme udělat změnu bez dopadu na rozpočet, což tento papír splňuje. Mohli bychom mít lepší, ale také dražší a už by nás Městské listy stály více peněz. Co ale ještě zvažujeme, je velikost písma: zvolili jsme mírně větší, což nám ale zase sebralo prostor pro články. Další prostor nám sebralo větší používání fotografií, které jsou konečně na lepším papíře koukatelné, takže je více využíváme. To jsou detaily, které budeme ladit.

![](/assets/mistostarosti/mistostarosti1252024mestskybeh-e1f52514.jpeg)

🏡 Z dalších projektů zmíním především projekt **“Domeček” čili Denní stacionář pro seniory** . Eva Štíbrová získává medaili za první etapu, kdy se jí s paní Jarskou podařilo zařídit, aby kraj před týdnem zařadil projekt do databáze služeb poskytovaných krajem, tedy aby existovalo dlouhodobé financování služby. Nyní se ke své etapové medaili blíží architekt Aleš Mňuk, který nám ve čtvrtek prezentoval kompletní projekt, u něj jsme poladili poslední detaily a v pátek se podal na stavební úřad se žádostí o stavební povolení. Ke třetí etapové medaili se blíží Bára Kyšperská, která musí do konce června zprocesovat zbývající papíry. Na základě nich bychom mohli do konce roku dostat peníze a ještě začít stavět. Čtvrtou medaili dostanou naši památkáři, jmenovitě paní Chumlenová za to, že nás na jednu stranu donutili udělat rekonstrukci pořádně, na stranu druhou se nám vždycky podařilo najít rychlou a efektivní cestu.

Musím říct, že když jsem ve čtvrtek viděl kompletní výkresy projektu, byla to radost a jestli se to i stavebně podaří, bude to moc hezká stavba, co tu byla vždycky, co není ničím nápadná a přitom krásně zapadá do Staré Boleslavi a povznáší tenhle kus města na útulné kouty.

A jen tak mimochodem, když říkám, že se ladily poslední detaily, jak takové detaily vypadají? Například podlaha je vybavená systémem Iglo, který zajišťuje odvětrávání zdiva i podlahy aby nevlhlo. Iglo systém vyžaduje vstupní a výstupní mřížky, které si musíme podle návrhu nechat odlít, protože ty nerezové, co koupíte v Horbachu na Čerňáku, by vypadaly na historickém domečku pěkně hnusně. Na poslední chvili se ukázalo, že ze strany farní zahrady nemá střecha dostatečný přesah a bylo by vhodné zajistit, aby do nich nevnikala voda a sníh, takže se ještě upravovaly tak, aby mřížky měly límec zamezující vnikání dešťové vody a sněhu…

👨‍🏫 **Kontrolní den svazkové školy ve Staré Boleslavi** měl na pořadu kromě provozních záležitostí presentaci provedení tří vídeňských škol. Na ně se jeli podívat naši architekti, aby načerpali inspiraci. Z delší presentace zmíním dva detaily.

Za prvé všechny vídeňské školy (jedna z nich byla pro děti s nejrůznějšími omezeními) masivně používají sklo. Jak ze třídy ven, tak ze třídy dovnitř, na chodbu. Čili z chodby je vidět, co se děje ve třídě. Někdo soudil, že to musí působit pro děti rušivě, když se jim po chodbě míhají spolužáci, mě přijde, že si na to děti zvyknou, když to mají od počátku svého působení ve škole. Ostatně, v té Vídni si to nepořizovali omylem.

Za druhé se mi líbily stoly, které si nechala jedna ze škol udělat - měly tvar mnohoúhelníku s takovým výkusem, nebyly to obdélníkové školy. Daly se krásně srazit k sobě a bylo vidět, že třídy to taky tak masivně používaly: žáci se shlukovali do “klastrů” - několik stolů sražených u sebe. A děti tam společně něco tvořily. Předpokládalo to ovšem opustit frontální výuku, ta se v těchto školách ostatně používá málo. Připomíná mi to trojúhelníkové stoly používané v brandýské Záškole, které umožňují totéž, jen možná nejsou tak praktické co do využití plochy.

Je na tom zřetelně vidět, jak důležitá bude osoba ředitele takové školy. Mít stoly umožňující klastrování a při tom preferovat fronální výuku by asi nedávalo smysl. Architekti nám ve spolupráci s těmi vídeňskými školami připravují něco jako manuál optimální praxe používání všech plánovaných vychytávek naší školy, aby to naši učitelé nemuseli vymýšlet sami. Těším se na to!

🚴Ptáte se na **opravu Polabské cyklostezky** . Máme sice radost z přidělených peněz, ale to není všechno. Smlouvu ještě musí schválit krajské zastupitelstvo, tak by se mohlo stát na příštím zasedání. V pátek jsem sháněl všechny podpisy na smlouvě, musí tam být digitálně (to jsme si nemoudře dali do smlouvy), takže jsem obvolával starosty sousedních obcí, aby to jeden po druhém podepsali. A následně se ukázalo, že existuje několik podepisovacích služeb, které umožňují jen rozeslat odkaz a mohou to všichni podepisovat najednou - tak příště🙂 A co je důležité? Na opravě by se mohlo začít pracovat ještě v létě, snad se už mnoho nepokazí, jediná zásadní potíž je, že se blížíme finančnímu limitu, kdy bychom museli pořádat větší soutěž se všemi termíny, to by byla oprava hotová spiše v letošním pozdním podzimu.

📣Probíhají **přípravy podkladů na zastupitelstvo** . Největším trhákem mělo být projednávání možnosti získat pro město Labín jako kulturní dům, bod ale zřejmě vypadne, neboť se nepodařilo doladit drobnosti na straně prodávajících. Ještě uvidíme.

🏃V sobotu se **běžel Městský běh** . Trochu se tu Jan Jirovský obával, jak to bude s návštěvností, protože v Praze byl zrovna supervíkend narvaný akcemi. V sobotu byli v Letňanech Rammsteini, hrál se hokej, fotbalové derby a v oboře Hvězda se běžel Běh paměti národa. Komu by toho běhání bylo málo, ještě se běžel Vltava Run. Přes to všechno se vyprodalo všech třista lístků, které jsme si stanovili jako limit pro akci a Honza musel registrace pár dní před během stopnout. Sám jsem běžel čtvrtmaraton s Hynkem, který mě předběhl asi o čtvrthodinu a byl celkově dvanáctý, já celkově 67 s hodinou a jednou minutou. Je to pro mě slušný propad s časem, váhové přírůstky z kancelářského stresíku se na mě podepisují, takže budu muset zlepšit jak životosprávu (zkuste v Brandýse sehnat salát k obědu!) tak četnost tréninku.

Akce se vydařila parádně, Městský běh má vždycky nádhernou atmosféru, na ulicích je řada fandících lidí, v Lázeňské si vyndávají židličky, aby mohli sledovat běžící. Letos se kromobyčejně podařil i doprovodný program, byla to vydařená akce!

A příští víkend? To je u nás Audience u císaře Karla I. 2024, pokud máte rádi rakousko-uherskou C&K historii, doražte, bude na Zámku na co se koukat. Já budu muset vyrazit na pirátský Republikový výbor, takže mě akce zřejmě mine :(

V pátek jsme **otevřeli opravenou silnici Lesní a 5. května** . Když v silnici neřešíte nic jiného, než povrchy, jde to raz dva… :) A ohlasy obyvatel? Radost pro ně silnice opravovat :)

![](/assets/mistostarosti/mistostarosti1252024mestskybeh-1e8a6b22.jpeg)

Vše nejlepší do nového týdne z #městoje♥️ přeje

Patrick Zandl