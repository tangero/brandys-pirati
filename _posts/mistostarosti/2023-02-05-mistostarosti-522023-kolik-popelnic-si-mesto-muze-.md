---
layout: post
title: "Místostarosti 5.2.2023: Kolik popelnic si město může dovolit... "
excerpt: "Článek popisuje finanční problémy města s odpadovým hospodářstvím, kde občané platí jen část nákladů a město doplácí miliony korun ročně. Hlavní příčiny jsou neplatící firmy a nepřihlášení obyvatelé, kteří využívají svoz odpadu bez příspěvku. Řešením by mohla být lepší evidence obyvatel a firem spolu s motivací k vyššímu třídění, což by snížilo náklady na skládkování. Zároveň článek upozorňuje na sbírku pro Honzíka, chlapce s vážnou nemocí, a jeho maminku samoživitelku."
date: 2023-02-05 17:57:44 +0000
author: "Patrick Zandl"
category: "mistostarosti"
image: /assets/mistostarosti/mistostarosti522023kolikpopeln-1a462f04.jpeg
source: "substack"
source_id: "101056610.mistostarosti-522023-kolik-popelnic"
---

Dobrý den z Brandýsa (a Staré Boleslavi)!

Nejdříve na vás mám jednu prosbu.

🩺Honzík z Brandýsa se těšil po prázdninách mezi své spolužáky do druhé třídy, jenže místo toho se mu vrátila zákeřná nemoc, kterou před třemi roky porazil a která teď málem porazila jeho. Jeho maminka samoživitelka ze dne na den opustila zaměstnání a pátý měsíc 24 hodin denně pečuje o Honzíka. Maminka i Honzík jsou bojovníci, kteří posouvají hranice možného, ale narážejí na své finanční limity. Jejich přátelé [zorganizovali sbírku na podporu na Donio.cz](https://www.donio.cz/honzik-aneb-maminko-tady-na-svete-je-tak-krasne) **Budu rád, když budete moci Honzíkovi a jeho mamince přispět** , jsou to naši spolužáci ze Záškoly…

## Hlasování: kde bydlíte?

![](/assets/mistostarosti/mistostarosti522023kolikpopeln-1a462f04.jpeg)

*Na snímku návrhy školního areálu Záškoly ve Staré Boleslavi u okruhu tak, jak je projednáváme s architekty investora. Oblast je pod plánovací smlouvou.*

Dnešní mistostarosti budou delší, omlouvám se předem za to. Podíváme se totiž podrobněji na jedno téma: odpadové hospodářství. Je zajímavé tím, jak v něm všechno souvisí se vším. Zkusím nenudit i normální občany

V našem městě se dnes používá nejběžnější systém platby za odpad a to za trvale přihlášeného občana. Každý trvale přihlášený občan má povinnost platit 660 Kč ročně a za to má obec povinnost odvést veškerý jeho odpad. Obec platí za svoz a za skládkování odpadu. Uložit kilo odpadu stojí skoro korunu, do roku 2025 ale tahle částka vyroste na 1,5 Kč za kg. Také dostává peníze (spíše menší) za tříděný sběr. Výsledek je takový, že město na občana doplácí dalších 600 Kč ze svého. Ve skutečnosti by čtyřčlenná rodina měla platit 5000 Kč, aby zaplatila náklady, jaké s odpadem obec má. Platí polovinu, zbytek obec doplatí ze svého. Naše město by za tyto peníze opravilo ročně dvě ulice navíc.

*⚠️Nejjednodušší je samozřejmě náklady přehodit na lidi. Ale není to jediné řešení. Lze na to jít i chytře, což ale není bezpracné.*

Udělali jsme si analýzu, kde nám peníze unikají. Děr je několik, tohle jsou ty největší:

🏭 **Firmy.** Ty mají povinnost uzavřít se svozovou společností vlastní smlouvu a jejich odpad se do občanského vývozu počítat neměl. Jenže to firmy z části nevědí, z části zneužívají toho, že město doposud odváželo cokoliv. Ze čtyř tisíc registrovaných živností a téměř tisícovky firem platí odvoz velkým svozovým společnostem zhruba tři stovky z nich. Jistě: jsou firmy, které odpad neprodukují, mají zde třeba jen sídlo společnosti nebo jsou to zatím neaktivní firmy. Jenže nějaká část z nich prostě jen neplatí, ať z neznalosti, nebo záměrně. Kolik? To nevíme…

👨🏻‍⚖️ **Nepřihlášení obyvatelé** - a těch v našem městě je podle odhadů několik tisícovek, pracujeme s číslem 3500 lidí. To jsou lidé, kteří si z nějakého důvodu nepřihlásili bydliště, ale odpad si vyvážet nechají.

💰A teď peníze. Manko odpadového systému je 12 mil. Kč. Pokud bychom všechny odhadované černé duše zapojili do systému (haha!), sníží se manko o 2,3 mil Kč, řekněme tedy na 10 milionů Kč.

Jak ušetřit z těch deseti milionů korun? Rozhodně nelze hodit všechno na firmy. Naše město celkově odveze za rok 6000 tun směsného odpadu. I kdyby nakrásně polovinu z toho dělaly firmy, odpadne nám 3000 tun, tedy 3 miliony Kč na skládkovacích poplatcích. To není málo, ale pořád by zbývalo sedm milionů manka, pořád by se doplácelo 300 Kč na osobu.

### Kde je tedy odpověď?

Tou je z větší části sleva na skládkování. Pokud obec na občana v roce 2023 vyprodukuje do 180 kg nevytříděného odpadu, dostane slevu na skládkování 500 Kč za tunu. A to je setsakra znát. V průměru jeden obyvatel Brandýsa-Boleslavi vyprodukuje 300 kg odpadu ročně. Což je 120 kg nad tím limitem. Jenže tady máme špatně započítané obyvatele, nejsou tam ty černé duše, které nejsou přihlášené. Pokud bychom počítali s 23 500 obyvateli, jsme rázem na 255 kg. Pokud by v tomto objemu 6000 tun odpadu firmy dělaly 1800 tun, rázem bychom se dostali na těch 180 kg, při nichž by skládkování stálo polovinu. Poplatky za svozové trasy ovšem zůstanou konstantní.

Tohle jsou ale hodně optimistická čísla, kterých nejde dosáhnout jen tak - a jsou hypotetická, není pro ně zatím žádný podklad. Odstranění váhy směsného odpadu se také dociluje tříděním. A třídění musí být jak pohodlné, tak propagované a podporované jako samozřejmost. K rodinným domům jsme rozdali nádoby na tříděný odpad, zvyšujeme počet velkých nádob po městě, aby bylo třídění snadné. A rozšiřujeme počet toho, co se sbírá - od kovů, přes oleje až po textil a starou elektroniku. Ve skutečnosti jsme pod průměrem toho, co zvládnou recyklovat jiné obce a ani náhodou nevedeme etalon v recyklaci. Taková Jihlava nebo Mikulov se zvládají držet pohodlných 30-40% pod limitem váhy slevy na skládkování. Proč ne naše město?

### A špatná zpráva?

Poplatky za skládkování se postupně zdvihají a váha odpadu na zlevněné skládkování se snižuje. V roce 2025 bude poplatek za skládkování vyšší o 50 %, tedy 1,5 Kč/kg a váha klesne na 160 kg. V roce 2029 budeme skládkovat za 1,85 Kč/kg a váha slevy bude 120 kg. Jen skládkování směsného odpadu nás přijde v roce 2025 o 3 miliony Kč dráž. Celkově se městské odpadové hospodářství podle všeho dostane do ztráty 18 milionů Kč v roce 2025 a ztráta poroste.

### Co s tím?

Proč o tom mluvím? Protože za mnou v poslední době chodí lidé a říkají, že je to přeci jednoduché, že necháme platit i lidi bez trvalého pobytu a nebo udeříme na firmy. Jenže ta čísla výše jasně ukazují, že to samo o sobě nestačí. Samozřejmě, nějakou úsporu to přinese, ale pokud nám ve městě načerno nebydlí více jak 25 000 dalších lidí k našim dvaceti tisícům, na nulu se nedostaneme. Stejně tak firmy: firmy nebudou nic platit městu (tj žádný příjem), pouze se jejich odpad vyjme z našich statistik a nezaplatíme za jeho odvoz. Ani když se takto objeví 2000 černých pasažérů, ztrátu to sníží o jednotky milionů.

Ve skutečnosti cesta vede pouze přes plnou škálu opatření, z nichž některá pravděpodobně ještě ani netušíme.

1️⃣ Za prvé potřebujeme změnit systém tak, aby odstranil stávající černé pasažéry jak mezi obyvateli, tak mezi firmami. Tady je potenciál několika milionů korun ročně úspor, konzervativně řekněme 2 mil Kč.

2️⃣ Za druhé musíme tlačit na lepší třídění odpadu všemi cestami. Tady vidím prostor pro další 2 mil Kč úspor, ovšem za určitých nákladů, jako je dodatečný svoz nebo dotační akce města na nejrůznější třídící pobídky, jako je rozdání kompostérů. Chystáme v první vlně “dotované tašky na tříďák”, ale taky dále pracovat se svozem bioodpadu…

3️⃣ Za třetí potřebujeme **zrestrukturalizovat a rozšířit sběrné dvory** . Od letošního roku je máme ve správě, fakticky ale vlastníme jen Staroboleslavský, v Brandýse jsme v nájmu. Náklady na sběrné dvory jsou k sedmi milionům Kč, především za likvidaci stavebního odpadu a bioodpadu. Už jsme zažádali o dotace na štěpkovače a další průmyslové nástroje na zpracování bioodpadu, rozšíříme dvůr, co to půjde a budeme likvidovat větve, trávu i další zahradní odpad, namísto toho, abychom likvidaci téhož platili. Nabídneme zahrádkářům zapůjčení štěpkovačů, aby si sami vytvořili mulč. A především se zaměříme na stavební firmy, které na náš dvůr ukládají odpad ze svých stavebních akcí. Zaplatí si, já chápu, že se jim nechce jezdit na skládku do Benátek.

4️⃣ Za čtvrté, součástí změn na sběrných dvorech bude i **důslednější třídění a “reuse** ”, tedy znovupoužití vyhazovaného. Prodáme nadrcené cihly, mulč, kompost, ale také vytřídíme, co lidé přivezou a použitelné dáme do našeho reuse zařízení, které bychom chtěli spustit.

ReUse dvůr je něco, co se momentálně finančně nevyplatí a obec ho bude dotovat. Jasně, bude možné si tam sehnat použitelný nábytek nebo třeba sud na zahradu, ale kdyby se to hodilo na skládku, nebude to tak drahé a personální náklady na provoz jsou vlastně vysoké. Dneska. Jenže za deset let to bude přesně opačně. Proto obec potřebuje takovou aktivitu rozjet dneska, aby za deset let bylo součástí žitého vědomí obyvatel, že dosloužilé věci mohou udělat radost ještě někomu a nemusí se hodit na skládku.

5️⃣Za páté přijde na přetřes otázka efektivity svozu. Řada obcí přechází kvůli nákladům na svoz směsného odpadu jednou za dva týdny, nebo si budují vlastní svozovou společnost. Naše smlouva s AVE je zatím dobrá, umožňuje nám potřeby měnit a fakt v tuhle chvíli máme jiné starosti, než stavět svozovou společnost, ale v průběhu času k nějakým optimalizacím dojde. Podle toho, co vypadne z dat.

🚯Teď povinná **odbočka k černým skládkám** . To mi taky říkají “všichni” - prý když změníme systém, vyrojí se mraky černých skládek. Poptal jsem se tam, kde systém změnily. Inu, nějaké skládky se objevily, ale do půl roku se to ustálilo. Ve skutečnosti už dnes likvidace černé skládky není tak drahá, pokud někdo vyloží do lesa dodávku bordelu. Za skládkování uklizeného zaplatíte to samé, takže náklad navíc je dojet tam a naložit to. Za milion ročně navíc si pořídíte jednu posádku s multikárou, která to obstará - a ve volné chvíli bude poklízet město. Když se bavíte o manku 12-20 milionů, nepřijde vám milionový náklad tak podstatný. Plus k tomu budeme mít do léta dobudovaný kamerový systém, navýšenou kapacitu městské policie, prvních pár černoskládkařů zaplatí tučnou pokutu a pak to začnou vozit na sběrný dvůr…

Tak a to je konec. Ať máte nad čím přemýšlet.

**Přeci jen pár drobností nakonec:** domluvili jsme se s Cetinem, že si uklidí reklamy na sloupech. Nechceme je tady. Taky jsme “našli” reklamní vitríny na zastávkách, jsou naše. Do nich budeme dávat plakáty na městské akce.

![](/assets/mistostarosti/mistostarosti522023kolikpopeln-c17f58fe.jpeg)

*Tyhle reklamy tu fakt oželíme. Zvláště v památkové zóně…*

A když už jsme u toho Cetinu: DSLAM (=budka) postavený do půlky chodníku na rohu Palackého se pořád nepřestěhoval, přes ujištění, že to klapne. Takže jsme rozeběhli řízení o odstranění stavby.

**Chytré WC u OD Labe v Brandýse** už funguje na kartu a ještě v pátek bylo uvnitř hezky čisto. Budeme se snažit, aby to tak zůstalo, ale kdyby problém, dejte vědět…

Tohle město dáme do pořádku, protože #městoje♥️

Vše nejlepší do nového týdne přeje

*Patrick Zandl*

PS: Než dáme závěrečné fotky, tak obligátní výzva - přepošlete tento email kamarádům z našeho města, které by informace mohli zajímat.

![](/assets/mistostarosti/mistostarosti522023kolikpopeln-dec6ac92.jpeg)

*Tahle prasárna není z našeho města, ale z Hostivic. Tady se někdo nebál zahnojit prostranství u hlavní ulice výdejními boxy. Ne, nezkoušejte to u nás prosím…*

![](/assets/mistostarosti/mistostarosti522023kolikpopeln-fb426d0a.jpeg)

*Místostarosta Jan Chleboun zahajuje tanečkem masopustní průvod v sobotu. V neděli byl nádherný dětský masopust v zahradě Dragounské rezidence organizovaný Klíčkem. Obojí stálo za to!*