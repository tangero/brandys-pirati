---
layout: post
title: "Místostarosti 2.4.2023: Jarní uklízení města"
excerpt: "Město řeší problémy s dopravní infrastrukturou, zejména přístupem k parkovacímu domu, a komplikace s převodem hřbitovní agendy do nového softwaru. Přípravy na výstavbu 150 městských bytů a architektonická soutěž na novou školu postupují pomalu. Pokračují jednání o využití kulturního domu a projekt ReUse centra, zatímco odpadové hospodářství čelí finančním problémům. Městské listy mění formát kalendáře akcí, což vyvolává nesouhlas některých institucí."
date: 2023-04-02 20:18:29 +0000
author: "Patrick Zandl"
category: "mistostarosti"
image: /assets/mistostarosti/mistostarosti242023jarniuklize-0e52108a.jpeg
source: "substack"
source_id: "112290031.mistostarosti-242023-jarni-uklizeni"
---

Dobrý den,

vítejte u dalších zpráv o dění v Brandýse-Boleslavi.

🏙️✍️Týden začal velkou prohrou, bohužel očekávanou. Státní dopravka neschválila jednu z variant, jak dostat pěšky do brandýského parkovacího domu. Čekali jsme to, přeci jen čtyři výjezdy do jedné křižovatky nepatří mezi vrchol přehlednosti, bohužel jiné uspořádání tam není nějak jednoduše a levně možné. Zkusíme tedy další variantu, bohužel významně dražší. S ohledem na to, že cesta kolem haly M-Interier je právně velmi obtížně řešitelná, zatím se pracuje na poslední, nejdelší cestě, mezi náspem železnice a hasičárnou. Práce tedy pokračují.

🪦Pokračuje kauza vedení hrobů. Nějak se nám nedaří domluvit se s dodavatelem radničního software VERA na tom, aby nám nacenili naimportování dat ze starého systému. Hřbitovní agenda se tedy vede dvojmo, je to nepohodlné a frustrující. Dáme tomu poslední dva týdny na dořešení, pak to pokorně přepíšeme ručně. Mimo jiné bych řekl, že to vyjde levněji. Plus si pak zaplatím inzerát v Hospodářkách, kde na akceschopnost dodavatelské firmy upozorníme. Nejsme jediná radnice, která se topí v neschopnosti či spíše neochotě dodavatelů informačních systémů tyto systémy propojovat…

![](/assets/mistostarosti/mistostarosti242023jarniuklize-0e52108a.jpeg)

*Takhle vypadá zakreslený proces jedné z hřbitovních agend.*

🏠Líným tempem se rozeběhly přípravné **práce na projektu výstavby půldruhé stovky nových městských bytů** . Líným proto, že jsme si dali úvodní schůzky zúčastněných stran a začali se rozhlížet po finančních pobídkách a dotacích. A především proto, že odstartovala **veřejná architektonická soutěž na základní školu ve Staré Boleslavi** - [její zadání najdete zde](https://cceamoba.cz/souteze/sbs) . Ta nám zatím bere nejvíce sil.

🎸Ve středu jsme měli představení možností kulturního domu v našem městě. Možnosti naštěstí jsou, ale vždy mají nějaké limity: finance, čas a kapacitu. Zjednodušeně řečeno, lze sehnat levný prostor rychle, ale bude mít pramalou kapacitu. Velké prostory budou buďto extrémně drahé nebo bude velmi dlouho trvat je dořešit. Chtěli bychom to v dohledné době rozetnout a nečekat na zázraky, protože nevěříme, že se ho dočkáme.

🌾Ve středu proběhlo **zastupitelstvo** ( [videozáznam je zde](https://www.youtube.com/watch?v=300zgw9rhuE) ), veškeré věci proběhly a byly přijaty tak, jak bylo plánováno. Mě především těší pokračování projektu nových staroboleslavských zahrádek, kdy zastupitelé posvětili nákup příjezdové komunikace. Naopak mě něpotěšilo, že kvůli neplodnému dohadování o kluzišti, kdo mu udělal jakou izolaci, nebyl čas na moji presentaci problémů a nutných změn v odpadovém hospodářství. Zatímco v kluzišti je finanční díra asi tak za půl milionu, v odpadovém hospodářství za milionů devatenáct. Jenomže to nikoho nebaví a nezajímá. Tak prý příště…

🪫Vyšly **nové Městské listy** , kde vysvětluji nové dění kolem BBM, především zde detailněji rozebírám důvody, které mě vedly k zásahu do managementu městské společnosti a které jsem původně ze zdvořilosti vůbec rozebírat nechtěl. Zjednodušeně řečeno firmu nepovažuji vůbec za dobře fungující a městskou energetiku za dobře vedenou a podchycenou. Příkladem budiž zmíněná fotovoltaická elektrárna, kterou minulé vedení za dva roky nezvládlo zapojit, takže elektřinu nevyrábí. Do jejího připojování jsme se teprve teď po dvouleté prodlevě dali…
**[Digitální verze Městských listů je zde.](https://zpravodaj.munipolis.cz/brandysko/duben-2023/)**

♻️V pátek jsme řešili **projekt ReUse** centra v Brandýse. Čekají nás stavební práce, nakonec je jich přeci jen dost, ale léto bychom stihnout chtěli.

📰Redakční rada Městských listů řešila **novou podobu Kalendáře akcí** . Tomu se chystá také webová verze, kam si jednotlivé instituce budou moci akce samy zadávat. Jenže některým institucím se nelíbí, že Městské listy na novou podobu přecházejí razantně a odmítají zveřejňovat grafické pozvánky. Listy to dělalo nepřehledným, protože po nich byly různě rozeseté pozvánky na akce. Nyní již dvě čísla máme vnitřní stranu věnovanou měsíčnímu přehledu všech akcí a v jednotném designu. Takže se podíváte na příští víkend a hned víte, co se kde bude dít. Institucím ovšem chybí jejich vlastní design, jenže k téhle grafické fragmentaci se vracet nebudeme.

![](/assets/mistostarosti/mistostarosti242023jarniuklize-b27842f1.png)

*Na grafické podobě Kalendáře akcí stále pracujeme. Tohle mělo být jednodušší, ale zase nám to přijde moc jednoduché…*

⚒️V sobotu byla právě taková hromada akcí. Ráno jsme vyrazili uklízet město v rámci akce Ukliďme Česko, já si vzal na starosti hlavně okolí ČOVky a Hluchov. Dobrovolníků se objevila celá řada, ani jsem to nezvládl spočítat, uvidíme, kolik černých pytlů ze svozu nahlásí svozová služba.

![](/assets/mistostarosti/mistostarosti242023jarniuklize-84222fd3.jpeg)

*Dobrovolníci fasovali v několika lokalitách černé pytle i gumové rukavice.*

Kdo chtěl, mohl pokračovat na zámku brandýským velikonočním jarmarkem - a pak rychle přeběhnout most. Od jedné totiž bylo slavnostní otevření nově zrekonstruovaného kostela svatého Klimenta ve Staré Boleslavi, za účasti kardinála Dominika Duky. Kliment je opravený především zvnějšku, uvnitř bude ještě dost práce, protože se má zlepšit stav unikátních vnitřních fresek, dnes již značně vybledlých. K tomu se používají speciální vodusáknoucí omítky, které vypadají jako že jsou opadané, což návštěvníky mate. Kapitula na akci pozvala lidi kolem Curia Vítkov, aby v okolí baziliky připomínali středověký život a na večer byl ještě krásný koncert solistky, harfenistky a hoboje. Akce se kapitule mimořádně vydařila a patří jí poděkování za to, jak se podílí na zvelebování a životě našeho města.

![](/assets/mistostarosti/mistostarosti242023jarniuklize-49207dcd.jpeg)

📯V pátek nás informovala datová zpráva o tom, co jsme si přečetli o pár hodin dříve na internetu: Česká pošta zruší staroboleslavskou pobočku. Je to nepříjemné, nicméně očekávané, šuškalo se o tom dlouho. Předpokládáme, že se nám podaří domluvit zprovoznění služby [Pošta Partner](https://www.partnercp.cz) , což je vlastně pobočka pošty provozovaná externí firmou či v našem případě městem. Taková pobočka nabízí všechny běžné poštovní služby.

Vše nejlepší do nového týdne z #městoje♥️ přeje

Patrick Zandl