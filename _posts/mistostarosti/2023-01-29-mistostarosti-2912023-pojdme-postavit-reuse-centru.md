---
layout: post
title: "Místostarosti 29.1.2023: Pojďme postavit ♻️ReUse centrum 🚮"
excerpt: "Místostarosta informuje o přípravě ReUse centra a opravě budovy Maxe Švabinského 132 pro spolek pracující s dětmi. Pokračuje pilotní program na svoz kuchyňského odpadu, který bude nyní svážen společně s bioodpadem. Radnice posílila komunikaci s občany novým tiskovým mluvčím a chystá dražbu autovraků. Ministr Jurečka navštívil místní čističku odpadních vod a přislíbil finanční podporu."
date: 2023-01-29 19:01:15 +0000
author: "Patrick Zandl"
category: "mistostarosti"
subtitle: "Ale i jiné informace, například o pokračujícím projektu veřejného osvětlení "
image: /assets/mistostarosti/mistostarosti2912023pojdmepost-0d297859.png
source: "substack"
source_id: "99495152.mistostarosti-2812023-pojdme-postavit"
---

Dobrý den,

vítejte u prvních povolebních místostarostí a dovolte mi, abych popřál panu Petru Pavlovi ke zvolení prezidentem. [Výsledky z našeho města?](https://www.seznamzpravy.cz/p/vysledky-voleb/2023/prezidentske-volby/kolo/2/obec/538094-brandys-nad-labem-stara-boleslav)

![](/assets/mistostarosti/mistostarosti2912023pojdmepost-0d297859.png)

## Únorové Městské listy jsou tu

Únor sice ještě není, ale nové únorové městské listy se právě roznášejí po městě. Pokud chcete jejich [online PDF verzi, najdete ji zde](https://zpravodaj.munipolis.cz/brandysko/unor-2023/?fbclid=IwAR0WIB81RJXks3OzK5O6WjALqRevNiDelXOhzZVGvZcx_CrQ8cItRV1uKU0) .

Ze stěžejních článků doporučím především ty úvodní věnované **novým lidem na městském úřadě** a také **opravě ulic** i tomu, jak ulice k opravě a údržbě vybíráme. Jo a je tam se mnou rozhovor, ten zase tak stěžejní není 😁
(letní foto na titulní stránce je záměrně, původně tam měla být ulice s roztřískanou vozovkou, ale přišlo nám to depresivní - a dost bylo deprese, pojďme si ukázat, jak to může vypadat)

**Za pozornost ještě stojí spuštěné kluziště** , lze přijít bruslit. Info o provozní době kluziště a [další podstatné náležitosti jsou zde](https://www.brandysko.cz/provoz%2Dmestskeho%2Dkluziste/d-62174) .

Novinky z Rady města jsou [zde na Facebooku](https://www.facebook.com/brandysnadlabemstaraboleslav/posts/pfbid0z34nP6Be9n3fzasHg4tfuMJG63erifJrFEzudoPnej2pToQHgLNxF48mNCSCTHUel) , jak jest zvykem.

Za jednu věc děkuju: v týdnu mě porůznu ve městě zastavili tři mě neznámí lidé, že Místostarosti čtou a že jsou rádi, neboť se dozvědí něco o městě.

## A jaký byl další týden na městě?

🛖Pondělí na městě začínám řešením problému **rekonstrukce budovy Maxe Švabinského 132** , domeček po pravé straně v Dragounské rezidenci aka Klíčku. Připravujeme se tam nalít peníze a pronajmout to spolku, který pracuje s dětmi, tedy v intencích toho, co si pro oblast představujeme. Je trapné, že dvoumilionovou investici řešíme druhý týden, ale musíme si zodpovědně říct, že do nemovitosti nalijeme peníze, které se na nájmu vrátí za mnoho let. Čili si odsouhlasit, že chceme nemít ruinu na klíčovém místě města. Jen pro pořádek připomínám, že za tu dvojku opravíme vnitřek, ale vnější provedení budovy si musíme nechat na příště a na dobu, kdy to budeme moct vybojovat s památkáři.

💰Pana ministra Jurečku prolézajícího naši rozestavěnou čističku odpadních vod a Vyšší Hrádek jsem v pondělí nestihl, ale pan starosta z něj na obojí vyrazil slušný finanční příspěvek, takže děkujeme za návštěvu a jste tu pane ministře vždy vítán. Ještě pět takových ministrů a máme zaplaceno.

🗑️Tento týden jsem nejvíce věnoval metropolitní síti a odpadům. Hned v pondělí přišel zástupce firmy JRK probrat s námi výsledky pilotního programu na svoz kuchyňského odpadu. Nedosáhli jsme podstatného snížení sváženého komunálního odpadu, ale řekli jsme si, že v pilotu pokračujeme. Jen jsem ho finančně rekonfiguroval: kuchyňský odpad se bude svážet s bioodpadem a jednou za dva týdny, zároveň zkusíme celý pilot ještě jednou probrat s lidmi ve vybrané lokalitě. Ve skutečnosti je situace taková, že někteří lidé třídí a jiní netřídí vůbec, není to tak, že všichni třídí, ale málo. Je třeba zjistit, proč se lidem do třídění nechce a zkusit podchytit jejich námitky.

🗞️V poledne jsem měl schůzko-oběd (za svý, obdržena káva zdarma) s novým *“tiskovým mluvčím radnice”* Matoušem Králíkem. Asi není moc zřejmé, k čemu takového člověka potřebujeme. Měl by **zlepšit komunikaci radnice** , ani ne tak k novinářům (tam mate to označení tiskový mluvčí), ale **hlavně k vlastním občanům** . Radnice má hodně informací, které chce lidem říkat a ještě více, na které by chtěla slyšet názor, jenže to běžně nestíháme. Já pravidelně končím večer v deset večer s přestávkou 16-20h, kdy řeším děti - a přidat si do toho ještě přípravu velké komunikace k lidem už prostě nejde. To možná až se tu usadí kostlivci. A co jsou důležitá témata, které budeme chtít ASAP řešit? Tak za prvé si potrénujeme komunikaci na dražbě auto vraků. Rád bych, aby se alespoň zaplatily náklady, potřebujeme si vyzkoušet, jak to “odkomunikovat”, čili jak na akci pozvat správné lidi, kteří budou přihazovat. A taky to, aby si občané všimli, že autovraky pomalu z ulici mizí. Největší limitace v této oblasti jsou dvě: za prvé kapacita odstavného parkoviště na Zápské (rozšíříme, až vyděláme) a za druhé kapacita úřednice, která to má na starosti a která k tomu ještě přebírá agendu hřbitovů, přičemž synergie mezi hřbitovnictvím a autovraky není příliš velká… Jenže víte jak: my nasypeme peníze do infrastruktury na odstraňování vraků a pak zjistíme, že bing - lidi se změnili, už nejsou prasata a neházejí autovraky do škarpy. Takže radši začneme takhle a postupně porosteme. *Neřídíme město jako startup* ! Termín na autovrakovou dražbu je teď březen. Já jsem to tlačil na leden a proč se prořízlo přes měsíc? Protože po vybrání dražebníka (smlouva se uzavřela teď) musí dražební vyhláška viset měsíc  na úřední desce. Ten měsíc se nic dít nebude…

Aby Matouš měl co dělat, tak dostal ještě další **dvě velká témata k přípravě, tentokráte už na veřejnou debatu** . Za prvé budeme mít téma březnových novin Odpad a třídění, tak aby to pomohl připravit a zároveň aby pomohl s komunkací s SVJ na sídlištích o tom, jakou dát podobu svozovým místům. A za druhé chystáme na duben (až se oteplí) **veřejnou debatu o stavu Slunečních lázní** , tak aby nahromadil s Honzou Chlebounem fotky, materiály a zorganizoval hezkou výstavku a presentaci. To už má na takovou trafiku dost práce … 🙂

💡 **Pokračovali jsme v projektu Veřejného osvětlení** (VO). Nechali jsme si s Robert Pecha odpresentovat výsledky práce světluškového týmu. Tým vytipoval přes 500 světel z našich více jak dvou tisíc, které necháme vyměnit v první etapě. Jde především o hlavní tahy městem a ulice, které budeme teď rekonstruovat, ale také o ulice za brandýskou Sokolovnou, kde nám lampy dosluhují. Projekt bude za cca 5 mil Kč, ale většinu z toho se pokusíme uhrát z dotace. Mimochodem, proč nemáme veřejné osvětlení na Olbrachtovce od zámku k mostu? Památkáři tam nedovolí dát kandelábry, ani historizující. Vznikl kdysi návrh dát tam světla integrovaná do chodníku, ale nedotáhlo se to, navíc by to nepomohlo autům. Dal jsem si to do šuplíku na příští rok, stálo by to za to, jenže to bude náročné vyjednat a navíc drahé. Město přitom už dnes potřebuje uvolnit na světlušky minimálně 2 miliony Kč ročně - a to počítáme s dotacemi. Tento týden jsme museli řešit výpadek světel na Pražské, někomu se podařilo překopnout nám kabel v ulici V Bažantnici. Ta bude ve výpadku pokračovat. Jestli zjistím, že ho cvaknul někdo, kdo si tam načerno zakopal optiku, budu fakt nakrknutý…

🔑Plus tu leží projekt, jak krásně nasvítit zámek. Zatím jsme ho dali bokem, oficiálně nepodporujeme světelný smog, neoficiálně je na zámku pár lepších investičních příležitostí, kam penízky nasypat...  *To jsme tak v pátek stáli s kastelánem na valech, rozhlíželi se, říkali jsme si o snech a o stamilionech…*

🕸️ **Metropolitní síť** : s tím nebudu zdržovat. Ve zkratce: máme roztahanou infrastrukturu po městě, existuje deset let stará strategie, která potřebuje refresh. Strategie říká, kde co chceme připojit a měla by sloužit jako podklad k rozhodnutí, kde co položit v momentě, kdy se tam začne něco kopat. Nesloužila. Navíc některé věci tam jsou nadbytečné, například položit optiku k výjezdu z města kvůli kamerám je megadrahé, zatímco přes pronajaté 5G to obsloužíte za pár švestek. Teď to navíc řešíme kvůli plánovaným výkopům na sídlišti, T-Mobile a Cetin se zde chystají kopat, ale Cetin má momentálně výstrahu kvůli neustále nedokončené opravě překopu na Palackého ulici.

![](/assets/mistostarosti/mistostarosti2912023pojdmepost-3e9ce4fd.jpeg)

*Výstupy z dopravního systému nám umožňují sledovat vjezdové a výjezdové rychlosti vozů i jejich počty (osazena je Boleslavská a Pražská, tohle je Pražská směr Praha). Asi nic, co byste netušili, špička je kolem 7 a 16 h.*

🎥Dohodli jsme se s šéfem našeho krizového řízení, že vytvoříme jednotné parametry pro zabezpečovací zařízení tak, aby když pořizujeme nové, bylo snadno integrovatelné do městského pultu centrální ochrany. Což dnes nefungovalo. Právě dobudováváme kamerový systém, s jehož výstavbou začal ještě místostarosta Jarda Dušek (díky!), je to pěkný systém, který nám bude umět pomoci v plánování i řízení dopravy i zvyšování bezpečnosti, jen s ním musíme pracovat, nejenom ho mít.

V parkovacím domě přestalo svítit horní patro. Bez komentáře. Snad to lidi v sousedství potěší.

## ♻️ReUse Centrum bude?

Malé velké vítězství? **Chystáme ReUse centrum** . To je dotačně akceptovatelný název pro hrabák, kam můžete odnést věci, co mohou ještě někomu posloužit. Původně jsem začal kreslit velkou halu na hektarový pozemek, pak jsem si vytáhl Excel, hodil do něj pár čísel a začal jsem škrtat nuly v nákladech. Skončilo to tak, že jsem si šel prohlédnout nevyužité ruiny města a z jednoho starého skladu jsme se rozhodli udělat zkušební ReUse centrum. Náklady budou na malou rekonstrukci (je navíc trapný, když vám v objektu v širším centru města padá střecha), police a nějaké personální zajištění. Poprosil jsem o kooperaci Marii Kubáčovou, chtěli bychom na to udělat mikrotým, který se zamyslí nad tím, jak by to mělo vypadat uvnitř a jak to celé organizovat a  hlavně kde vzít lidi, kteří budou tak tři dny v týdnu ReUse centrum provozovat. A kteří tomu vdechnou život. A protože to opozice zase nazve trafikou pro kamarádíčky, tak vám rovnou dám **návod, jak se stát kamarádíčkem** :

1. jste ochotni dělat na něčem veřejně prospěšném za mizerný plat
2. jste ochotni tomu věnovat dost času i osobní invence
3. ozvete se mi emailem na patrick.zandl@brandysko.cz

jste ochotni dělat na něčem veřejně prospěšném za mizerný plat

jste ochotni tomu věnovat dost času i osobní invence

ozvete se mi emailem na patrick.zandl@brandysko.cz

*Tři body stačí - teď už jste kamarádíček a trafika je téměř jistá!*

A co s tím ReUse je za plány?

1. zjistíme, zda to lidi opravdu chtějí používat
2. zjistíme, zda je to město schopné provozovat bez zásadní ztráty
3. pokud se to osvědčí, můžeme ReUse rozšiřovat jak co do velikosti plochy, tak co do věcí, které zprostředkuje.

zjistíme, zda to lidi opravdu chtějí používat

zjistíme, zda je to město schopné provozovat bez zásadní ztráty

pokud se to osvědčí, můžeme ReUse rozšiřovat jak co do velikosti plochy, tak co do věcí, které zprostředkuje.

Například teď není v plánu přijímat nábytek. Není kam ho dát a i je s tím fyzicky těžká práce (=nutno jiné lidi). A v případě úspěchu bychom další otevřeli v Boleslavi.

Cílem ale teď je za levno ověřit, zda to funguje, zda to lze zvládnout, pak můžeme nakupovat haly za miliony. Jinak připomínám, že ve městě běží městem podporovaný a výborný [Dobromysl](https://obchod-dobromysl.cz) , zaměřený především na dámské a dětské oblečení a věci. Účelem opatrného startu je i ověřit, jak si ReUse sedne s již běžícími projekty dobrovolnickými i komerčními, jako jsou různé sekáče a bazary.

## Starostenský trojboj s Lysou nad Labem

V pátek jsme měli milé setkání se starostou Lysé nad Labem Karlem Markem a místostarostkami Martinou Tužinskou Synkovou a Radkou Bláhovou. Robert Pecha se nám snaží dělat takové meziměstské výměny zkušeností, abychom se nachytřili, jak to dělají jinde (minulý týden byly Poděbrady). Většinou se tak máme šanci dozvědět o detailech, které jsou důležité a které se nikde v manuálech k provozování města nedočtete. Těmi nudit nebudu, co stojí za zaznamenání, je sportovní disciplína, která se na takových setkáních provozuje. V komunální politice existuje sportovní klání, které se jmenuje “starostenský trojboj”. Za Brandýs-Boleslav hrajeme krajskou ligu a máme ambice dostat se do nejvyšší celostátní soutěže. Úkolem zpravidla tříčlenných týmů je trumfnout na body soupeře. A jak probíhal takový duel s Lysákama?

V prvním setu s hraje o vnitroměstskou politickou situací. Tuhle hru za nás zpravidla rozehrává Robert Pecha - starosta. Zde máme solidní výkop, neboť na zastupitelstvu vládneme ve čtyřčlené koalici s přesilou jednoho mandátu, zatímco v Lysé jde o přesilovku dvanácti mandátů jediného sdružení [Lysá nás spojuje](https://www.facebook.com/lysanasspojuje/?__cft__[0]=AZUrS04y8sfzN_1ZRFuNd82tS9VrK01JcJm6osKXyWRZqwqBcaUlL8C9qaYTxE6SyRD_8Uy6V-OsqJyLTULPDR5tdkfvYa0fQYM7tRobk6S3Izi2Nhog0meb2wNODQwP3wc2JDggRSlCQTaNYQllUQGBFIo7zDyyqU9LzHCIweZMbA&__tn__=kK-R) proti třem opozičníkům. Bývalý starosta tam uhrál jeden mandát, tomu říkám slušný výprask, takže sice Lysá získává body za eleganci, ale na obtížnost situace a provedení vede náš tým!

V druhém setu jde o to, které vedení města zdědilo větší průšvih. Tady už jsme s Jan Jirovský sehraní, já disciplínu otevírám drobnostmi jako skatepark bez stavebního povolení nebo parkovací dům s jedenácti parkujícími, soupeř myslí, že na víc nemáme, načež surově od sítě smečuje Honza nekrytým financováním skoro půlmiliardové čističky odpadních vod. Paní místostarostka u sítě promáchla, ale nakonec se ukázala Lysá být tuhý soupeř. Předchozí starosta (ten, co má teď ten jeden mandát) nasekal investice za 300 milionů na úvěr, které bude město dvacet let splácet a jak JJ konstatoval, nevyhrát volby, když rozházíte mezi lidi těch 300 milionů, to je majstrštyk. Zatím tedy jedna jedna.

Ve třetím a rozhodujícím setu se probírají nevypověditelné smlouvy. Zde se Brandýs dostal opět do vedení, protože novému vedení Lysé se alespoň zatím podařilo vykroutit z nutnosti podepsat smlouvu na správu vodárenské sítě na deset let, takže nemají co slušeného dát do placu proti našim topenářům vytendrovaným do roku 2035. Za stavu 2:1 odcházíme na oběd a s milou návštěvou se loučíme po překontrolování, zda zaplatili za parkování na náměstí a zjištění, že naše SMART WC stále neumí přijímat platby kartou. *Za dobrou připomínku beru návrh, že bychom to na něj alespoň mohli napsat, provedeme v pondělí!*

Těším se, že si někdy dáme alespoň přátelák s prvoligovými týmy, jako je Příbram nebo Karlovy Vary, ale víte jak. Ve sportu je to hlavně o psychičce no a taky trochu to štěstíčko!

![](/assets/mistostarosti/mistostarosti2912023pojdmepost-ef27c18a.jpeg)

*Společné foto s expedicí z Lysé nad Labem z restaurace U Kohoutka.*

Vše nejlepší do nového týdne přeje

Patrick Zandl