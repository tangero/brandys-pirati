---
layout: post
title: "Místostarosti 10.3.2024: 🛳️ Zápisová turistika v labském přístavišti... "
excerpt: "Ministr dopravy Martin Kupka zahájil výstavbu přístaviště pro malé lodě na Labi u Brandýského ostrůvku, které má podpořit vodní turistiku. Město řeší následky záplav – úklid a omezení pohybu v podmáčených oblastech Hluchova a Houštky, kde je nutná i dlouhodobá obnova lesa. Chystá se změna systému plateb za odpady na motivační model podle objemu nádob a třídění. Schválena byla také plánovací smlouva s developerem Domoplan pro výstavbu v lokalitě Zahradní město."
date: 2024-03-10 20:42:13 +0000
author: "Patrick Zandl"
category: "mistostarosti"
image: /assets/mistostarosti/mistostarosti1032024zapisovatu-ae7e334c.heic
source: "substack"
source_id: "142491069.mistostarosti-1032024-zapisova-turistika"
---

Dobrý den,

vítejte u místostarostí. Máme velmi dobré ohlasy na měsíční videoshrnutí toho, co nového děláme ve městě. V sedmi minutách to nejpodstatnější. Tak jsme se dali do přípravy dalšího čísla, protože jsme měli milou návštěvu. V pátek dorazil na brandýský ostrůvek ministr dopravy Martin Kupka, který zde zahajoval výstavbu brandýského přístaviště pro malé lodě na Labi.

⚓️U ostrůvku vyroste přístaviště, kde budou moci zastavit menší čluny, připojit se na elektřinu a vodu a posádky se mohou jít projít do města. Je to součást středočeské (a vládní) podpory drobného turismu na řece. Mám tyhle zkušenosti z Nizozemí a z Česka z Baťova kanálu, kde je strašně milé pronajmout si lodičku a jezdit po vodě. Jenže na Labi nebylo moc kde oficiálně kotvit, což se nyní má změnit. Rádi bychom později do projektu doplnili i maličkou infrastrukturu, ostrůvku by slušely například pevné toalety a letní posezení - ale zase to nesmí být moc, protože ostrůvek je přeci jen klidová zóna. Není na to moc peněz, ale dají se sbírat přes takovéto projekty podpory cyklo a vodní infrastruktury, takže předpokládám, že během pár let se nám podaří ostrůvek slušně posunout, aniž bychom z něj udělali lunapark.

![](/assets/mistostarosti/mistostarosti1032024zapisovatu-ae7e334c.heic)

💦Před příjezdem pana ministra se muselo trochu kmitat, protože na ostrůvku jsme nadělali kupy nepořádku, který přinesla velká voda a bylo potřeba to odklidit. Tím se teď Technické služby zabývají nejvíce: úklidem po záplavách. Stále nepříjemná je situace na Hluchově a v Houštce, kde je terén podmáčený a minimálně do začátku května zde musíme omezovat pohyb lidí. Za prvé zde probíhají lesnické práce na odstranění popadaných stromů, za druhé terén stále pracuje. Z toho důvodu jsme museli odmítnout i žádosti na dubnové akce v Houštce, ačkoliv měly proběhnout na cestách. Prosím, abyste omezení pohybu respektovali, na masové akce to zde opravu není a procházka s pejskem jen po zpevněných cestách.

🌲Nicméně stále mám na paměti nedávná slova architektky Markéty Bahníkové, že bude potřeba se vážně zamyslet nad obnovou Houšteckého lesa. Řada stromů zde již dožívá, nebo si je záplavy vzaly a my se musíme velmi seriosně zamyslet nad způsobem průběžné obnovy tak, abychom za několik let nestáli v umírajícím lese, který je nutno nahradit sazeničkami. Představuji si to jako závazek průběžné obnovy lesního porostu, který rozprostřeme do deseti, dvaceti let a tím i do uměřené finanční částky.

♻️Na konec března chystáme menší setkání organizací činných v cirkulární ekonomice v našem městě, pokud máte dojem, že se vás to týká, ozvěte se, obvyklé podezřelé obešlu sám :)

🚴‍♀️Pokračuje administrativa k opravě cyklostezky: ne snad, že by to bylo nějak složité, ale dohodli jsme se s okolními obcemi, že cyklostezku opravíme celou, najednou z příspěvku kraje a že to odadministruje naše město. Jenže k tomu je potřeba doložit souhlas zastupitelstev měst, takže jsme se znovu ujišťovali, zda to do konce března stihneme vypapírovat, abychom co nejdříve na jaře stihli procesovat opravu.

🗑️Od 1. března se rozeběhla pasportizace odpadových nádob. A lidé se občas ptají, proč to děláme. Hlavní důvod je ten, že chceme změnit systém plateb za odpady na takový, který motivuje ke třídění odpadu tím, že umožní snížit poplatky pro lidi, kteří třídí. Zatím nám nejvhodnější připadá placení za objem odpadových nádob: prostě si zaplatíte velikost nádoby, četnost svozu a když třídíte, platíte málo, když netřídíte, tak víc. Jenže je to poměrně rozsáhlý administrativní přechod, kdy je potřeba mít přehled o počtu vyvážených nádob pro každého občana. A k tomu se dělá ta pasportizace, v níž jsme polepili nádoby čísly a nyní tato čísla párujeme s občany - plátci. Díky tomu jim budeme moci připravit všechny podklady tak, aby si jen vyzdvihli označky na popelnice. Připravíme k tomu větší článek. Zatím je podstatné, že

🏠V pátek Výbor pro rozvojové plochy schválil plánovací smlouvu s developerem Domoplan, to je Sedmikráskov / Mariánská cesta na Zahradním městě. Developer zaplatí povinný příspěvek na infrastrukturu, smlouvu bude ještě schvalovat zastupitelstvo.

🚂V pátek také probíhalo za účasti ministra dopravy Martina Kupky jednání věnované průběhu trati do Brandýsa přes Prahu, tedy to, zda trať na Brandýs dostane dostatečnou kapacitu přes Kbely, nebo přes Černý Most. Zatím to pro "severní" Kbelskou trasu vypadá dobře!

![](/assets/mistostarosti/mistostarosti1032024zapisovatu-5da463de.jpeg)

*V pátek bylo MDŽ, takže jsme nakoupili růže a zopakovali loňskou akci, kdy jsme obešli zaměstnankyně úřadu a popřáli jim k jejich svátku. Na snímku jsme zachyceni v zámeckém časoprostorovém portálu… :)*

🏫V pondělí představujeme studii svazkové základní školy ve Staré Boleslavi. Největší novodobá investice našeho města, zcela zásadní pro rozvoj školství v regionu, si zaslouží vaši pozornost a účast na veřejném představení. [Doražte, začínáme v 17:00](https://www.facebook.com/events/768341688167574?ref=newsfeed) ! (Pozor, je to v brandýském kině, aby se všichni vešli)

🧑‍🎓Trochu rozruchu (ve městě obecně pozitivně vnímaného) přineslo naše rozhodnutí, že pro zápis prvňáčků do našich základních škol bude potřeba také doložení trvalého bydliště jednoho z rodičů. Ostatní s tím mají občas problém, takže jsem to na Facebooku obsáhle vysvětloval.

### Pozvánka na zajímavé akce ve městě

Příští týden už z největší části jedeme přípravu na zastupitelstvo, aby byly všechny podklady připravené a odpovědi zodpovězené. Přesto si neodpustím pozvánky na další zajímavé akce: v pondělí v knihovně má p [ovídání o Mindfulness skvělá Marcela Klauzová Roflíková](https://www.brandysko.cz/mindfulness%2Dpomaha%2Dv%2Dkazdem%2Dveku/a-8544) , v úterý v muzeu [Tovaryšstvo Ježíšovo od Ivany Čornejové](https://www.brandysko.cz/tovarysstvo%2Djezisovo/a-8537) (taky skvělá!), ve středu doražte na vyhodnocení ankety Sportovec roku (ti nejlepší!), a v pátek pak v zámecké kapli [koncert Kristiana Mráčka a Veroniky Jaklové](https://www.brandysko.cz/kristian%2Dmracek%2Dhousle%2Dveronika%2Djaklova%2Dklavir/a-8539) (super!). Ve čtvrtek chci dorazit domů za dětma v rozumný čas, tak ve čtvrtek nic :)

### Základní školy a zápisová turistika

Základní školy jsou rozdělené do takzvaných spádových obvodů a je tedy jasně řečené, do které školy se může přihlásit dítě z jaké ulice. Ve velkoměstech to asi může být i více škol, ale v Brandýse-Boleslavi je spádovou státní školou vždy právě jedna. Když se přihlásíte na jinou, dítě nemusí vzít, pokud mají plno. Dlouhou dobu to nebyl zásadní problém, protože plno tolik nebývalo, jenže ve Středočeském kraji se schyluje k explozi. Už několik let totiž bývá obsazeno. Děti do první třídy je moc, míst málo. Jak to?

Rodiče systém začali obcházet takzvanou "zápisovou turistikou", kdy svého prvňáčka přehlásili k někomu ze známých - a v posledních letech i placeně k někomu, kdo zajistil trvalé bydliště dítěte na kýžené spádové adrese. Tak se ale počty přihlášených dětí dostaly mimo veškeré demografické předpoklady a větší obce kolem Prahy se potýkají s návalem dětí, které formálně už týden bydlí v obci, ale fakticky tam nebydlí ani ony, ani rodiče.

Vadí to? Jistě, že to vadí, protože pak se nedostává místo pro děti, které v obci skutečně bydlí a pro něž byly místa plánovány, vytvořeny a postaveny. A naopak někde jinde je poloprázdná škola, která čeká na svoje žáčky bydlící ve skutečnosti za rohem, jež rodičtaxi vozí do jiného města.

Ono zřídit jedno školní místo stojí dnes kolem 1,5 milionů Kč a cca 8 let ho trvá postavit. Když tedy náhle v dubnu zjistíte, že vám do obce přibylo třicet nových dětí, se kterými jste podle demo-prognóz nepočítali, náhle stojíte před výdajem 45 milionů Kč, které zpravidla nemáte. A i kdybyste je měli, není šance, že byste za půl rok, než vám nové děti nastoupí do třídy, stihli udělat něco jiného, než zrušit další kabinet učitelů, vymalovat ho a udělat tam novou třídu ve které bude učit paní, co jí ukecate, aby nešla do důchodu. Což je přesně to, co dělat nechcete, protože zhoršujete zázemí svých učitelů a prostředí pro děti.

Co s tím? Inu, přijímat primárně prvňáčky, kteří bydlí v obci a teprve tehdy, když zbudou místa pro fakticky přespolní, rozlosovat je mezi ně. Od letošního zápisu budeme v Brandýse-Boleslavi vyžadovat potvrzení o trvalém bydlišti alespoň jednoho z rodičů. Fakticky tedy požadujeme, aby rodiče bydleli jak právně, tak ve skutečnosti v naší obci. Zbylá místa samozřejmě stále nemáme problém nabídnout dětem z jiných obcí, ale je nutno říci, že dlouhodobě žádná zbylá místa nemíváme a to je také důvod, proč přistupujeme ke změně.

Proč tahle změna? Protože obec se při plánování školní výstavby potřebuje o něco opřít. První věc, o kterou se opírá, jsou věrohodná sociodemografická data, která nám říkají, kolik dětí se narodí, kolik přistěhuje a kdy asi tak bude potřeba jaká kapacita školy. To nám umožňuje plánovat kapacitu škol a mít kapacitu včas připravenou pro děti. Druhá věc, o kterou se opíráme, je rozpočtové určení daní. To našemu městu přináší za jednoho trvale přihlášeného občana kolem 15 000 Kč ročně, což je částka, za kterou stavíme a opravujeme školy, chodníky, silnice a další infrastrukturu. Když si lidé trvalé bydliště nepřihlásí, peníze nedostaneme.

Snad to uleví situaci ve školství v našem městě a okolním obcím to umožní soustředit se na vlastní školství.

*Hezky nám to jaro v #městoje♥️ začíná!*

*Patrick Zandl*