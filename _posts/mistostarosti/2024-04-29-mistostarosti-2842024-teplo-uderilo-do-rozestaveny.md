---
layout: post
title: "Místostarosti 28.4.2024: Teplo udeřilo do rozestavěných ulic"
excerpt: "Město hledá městského energetika, který by pomohl snížit roční náklady na energie ve výši 20 milionů Kč. Pokračují práce na ZŠ Třebízského, kde se řeší moderní vybavení včetně speciálně navržených židlí. Oprava Polabské cyklostezky čeká na schválení krajského zastupitelstva, aby mohla proběhnout koncem léta. Zároveň se dokončuje přístaviště a rozvíjí projekt denního stacionáře pro seniory, jehož osud závisí na pondělním hlasování kraje."
date: 2024-04-29 14:11:52 +0000
author: "Patrick Zandl"
category: "mistostarosti"
image: /assets/mistostarosti/mistostarosti2842024teplouderi-75fee639.jpeg
source: "substack"
source_id: "144128511.mistostarosti-2842024-teplo-uderilo"
---

🏙️✍️Co máme ve městě za nové místo/starosti?

Tak především máme nové videoshrnutí novinek ve městě. Zkusil jsem tam vtípek, ale říká se, že vtípky se v politice používat nemají, tak uvidíme, kdo si všimne a jak reaguje…

⚡️Rozhodli jsme se **přijmout městského energetika** . Bude pracovat v BBM, městské topenářské firmě, na kterou postupně začneme přesouvat energetické hospodářství města. Zatím hledáme vhodného člověka. Jen tak pro info, město ročně zaplatí za energie kolem 20M Kč, jakákoliv drobná úspora znamená, že si na sebe ten člověk vydělá.

🪑Minulý týden se z větší části posouvaly běžící projekty. Tak především jednání kolem **ZŠ Třebízského, kontrolní den projektu** , z něhož je hromada řešených problémů, které asi nejsou obecně zajímavé. Ale dva detaily zmíním. Naši architekti se zajeli podívat do Vídně, aby okoukly nejmodernější rakouské základní školy postavené v posledních letech. Překvapivě tam nenalezli černé tabule a rákosky, v polovině května pro nás budou mít prezentaci, abychom naši základní školu také vybavovali podle nejmodernějších trendů. A to je ta druhá věc: máme problém najít židle, které by nám pro školu vyhovovaly. Ona to není maličkost, navíc židlí budeme potřebovat něco jako dvě tisícovky a protože hlavní architekt je velký fanda užitného nábytku, vymínil si, že zkusí židli navrhnout a pořešit s výrobci její výrobu. A protože podobné ohlasy máme i z jiných škol, že nejsou spokojeni s nabídkou základněškolních židlí, které by byly stohovatelné, udržovatelné, přiměřeně lehké atd, dost možná v takové alianci vznikne židle vzor Boleslav. Ale nepředbíhejme, zatím je to sen, možná se pokorně vrátíme k tomu, co je, mimo jiné i proto, že to v rámci dotačního soutěžení není vůbec lehké právně vyřešit.

🏰 **Dodělává se chodník kolem zámku** , místo socialistického "zámkového asfaltu" (tj. rozlámaného mizerného asfaltu) tam budou kostky. Problém je s osvětlením, už jsem vysvětloval, že technicky se sem nedaří umístit běžné kandelábry, které by osvítily i silnici, na chodník ještě dodatečně přijdou takové "puky" - příprava na ně je, ale chyběly některé papíry a byla škoda s opravou chodníku čekat.

![](/assets/mistostarosti/mistostarosti2842024teplouderi-75fee639.jpeg)

🚴‍♂️ **Update k opravě Polabské cyklostezky** : peníze na opravu máme schválené Radou, ale podle podmínek kraje to ještě formálně musí projít zastupitelstvem, na což čekáme. Tím oprava proběhne spíše pozdě v létě, město nemůže opravovat něco, co nemá rozpočtově kryté, což mě mrzí, ale je to dost peněz na to, abychom nepostupovali ex lege. Poslední zastupitelstvo kraje totiž zasedne v červnu, na zářiovém se již nebudou žádné větší smlouvy projednávat, protože bude před volbama - a pokud by se po volbách významněji z měnilo vedení kraje, byli bychom ve značeném riziku, že by oprava nemusela být proplacena.

⚓️ **Pokračuje ale výstavba přístaviště** . Už asi začíná být zřejmé, proč "malé" přístaviště stojí kraj přes 20M - při té příležitosti se také posílí infrastruktura, což nebude muset později platit město. Na Ostrůvku řešíme projekt osvětlení "zatáčky" od velkého mostu kolem domečků na mostek, zde budou velká světla. O tom, zda osvětlíme celý ostrůvek, zatím není rozhodnuto. Pravda je, že je to poslední kousek divočejší přírody v Brandýse, takže ho zbytečně přepálit světly není třeba. Cyklisti a pejskaři ať si pořídí vlastní lampičky a nebo si konečně někde ve městě užijí přítmí. Nebo co myslíte?

![](/assets/mistostarosti/mistostarosti2842024teplouderi-42b0b3e2.jpeg)

👵🏻 **Kontrolní den projektu Domečku čili denního stacionáře pro seniory** byl zatím nadějný, příprava projektu se drží termínů. V pondělí ale bude klíčové hlasování krajského zastupitelstva. To totiž musí schválit naši žádost o zařazení do sítě krajských služeb a pokud žádost nebude schválena, máme problém. Snad to v pondělí všechno dobře dopadne, už se tomu věnovalo dost prostředků i času a život ve městě by to zase příjemně zlepšilo.

🧹 **Čištění ulic na sídlišti v Brandýse nedopadlo** , jak jsme potřebovali, ale dopadlo přesně, jak jsme se obávali. Řada řidičů odmítla respektovat v dostatečném předstihu umístěnou značku a vozidlo nepřeparkovali. Měli jsme na výběr, nechat silnice zahumusené nebo to nechat AVE udělat ručně, zvolili jsme druhou variantu a očekávám tučný fakturační příplatek za celou akci. Následkem toho další čištění už budou probíhat v pasivně-agresivním režimu, bude připravena odtahová služba, která silnici uvolní na náklady majitelů vozidel.

🚧 **Dokončili jsme úklid dožilé reklamy ve Staré Boleslavi** , Boleslavská nám hezky prokoukla. Mezi tím firma Olivera Fischera zaplevelující naše město nelegální reklamou vrátila úder a umístila další billboard na Zápskou k vlečce. V pondělí se domluvíme s majitelem pozemku, zda nelegální stavbu povolil (a tudíž ho čeká správní řízení), nebo zda o tom nevěděl.

🗑️Ministerstvo životního prostředí nám poslalo dopis, v němž doporučuje, abychom více do odpadového hospodářství zapojili firmy. Na úřadě to moc nechápeme, protože zákon říká, že obec se stará o odpady občanů, firmy do toho nemá motat. Poslali jsme dotaz, o co gou, odpověď zatím nedorazila, takže moc děkujeme za radu a navrhujeme příště na tvorbě tohoto dopisu ušetřit zcela.

🚮Pokračují **vyjednávání s AVE o budoucí podobě svozu odpadu** . Dlužno říct, že pasportizace odpadových nádob nepokračuje moc rychle, máme registrováno cca 1000 popelnic z očekávaných 5000. Po vzoru Arnolda Rimmera z Červeného trpaslíka přistoupíme k intenzivnější letákové kampani (a pak přestaneme neoznačené popelnice svážet).

🖋️V úterý 23.4.2024 zavítal na brandýskou radnici singapurský velvyslanec Tan Soo Khoon, aby se setkal s představiteli města a následně na setkání Hospodářské komory také se zástupci místních firem. Pan Tan se živě zajímal jak o historii, tak o současný rozvoj našeho města a především o to, jak se žije menšímu městu v těsné blízkosti Prahy. S místními firmami pak pokračoval v živé diskusi o vzájemné hospodářské spolupráci. Našim firmám nabízel jak výměnu zkušeností, tak pomoc v pronikání na asijské trhy. Těší nás, že místní firmy mají možnost k takovým setkáním.

👍V pátek jsem **vyrazil na školení Oživení** , které pořádají Piráti pro své krajské zastupitele, byla to výborná výměna zkušeností. Byl tu jeden ze zakladatelů Datlabu, který vyvíjí aplikaci Tenderman, viděl jsem ji kdysi, ale udělala skvělý pokrok. V této aplikaci si můžete snadno vyhledat, kolik podobné zakázky stály jinde a porovnat si, jestli nejste mimo. Můžete si také prověřit dodavatele a zjistit, jak je na tom s plněním smluvních závazků, zda třeba neúčtuje příliš mnoho víceprací nebo nedodává po termínu. Před dvěmi lety mě Tenderman nepřesvědčil, letos mi přijde skvělý. A právě hodnocení dodavatelů a vyřazování těch nespolehlivých bylo velkým tématem debaty. Zaujala mě informace k anonymizaci podkladů na zastupitelstvo: u nás na úřadě se důsledně anonymizuje, což opravdu snižuje přehlednost podkladů. Ale podle právní expertízy Oživení jste povinni strpět zveřejnění jména, pokud jste příjemcem veřejných prostředků či odkupujete veřejný majetek. Tzn. majetkové smlouvy na zastupitelstvu nemusíme nijak anonymizovat.

🛹V sobotu pořádali místní skejťáci za podpory města fajnový Brandejskate contest - počasí vyšlo skvěle, bylo z toho výborné odpoledne pro mládež, díky za to.

![](/assets/mistostarosti/mistostarosti2842024teplouderi-88a2b242.jpeg)

Vše nejlepší do nového týdne z #městoje♥️

přeje

Patrick Zandl