---
layout: post
title: "Místostarosti 15.1.2023: Vídeňské dlaždice byste na vrata dneska dávat neměli 😇"
excerpt: "Patrick Zandl ve svém newsletteru Místostarosti přináší pozorování z komunální politiky Brandýsa-Boleslavi. Dobrý den, vítejte u dalšího dílu Brandýsko-Boleslavských Místostarostí. A hned z kraje: dostal jsem otázku, zda toto je oficiální komunikační kanál města. Ne"
date: 2023-01-15 12:17:53 +0000
author: "Patrick Zandl"
category: "mistostarosti"
image: /assets/mistostarosti/mistostarosti1512023videnskedl-253e0382.jpeg
source: "substack"
source_id: "96851779.mistostarosti-1512023-videnske-dlazdice"
---

Dobrý den,

vítejte u dalšího dílu Brandýsko-Boleslavských Místostarostí. A hned z kraje: dostal jsem otázku, zda toto je oficiální komunikační kanál města. Ne. Veškerá rozhodnutí učiněná na základě těchto zpráv jsou jen vaše vlastní. Oficiální jsou až věci, které rozhodla Rada a/nebo Zastupitelstvo města. Na závěr newsletteru tedy připojuju informace o tom, jak město jedná.

Zde pouze publikuji průběžné informace o tom, co na městě dělá místostarosta zodpovědný za majetek. Ale dobrá připomínka: můj nástupce po mě tento kanál s vašimy emaily zdědí, aby mohl pokračovat.

🏙️✍️Pondělí začalo schůzkami **s projektanty kanalizací** . Spolu se starostou Robertem Pechou jsme probírali plány projektů, především na Nižším Hrádku a ve Staré Boleslavi a shodli jsme se na tom, že bude potřeba udělat nový větší průzkum stavu kanalizace, ten poslední je dvanáct roků starý. Za tu dobu se postavila řada nových domů, je potřeba si stanovit skutečné zatížení kanalizačních tras a udělat strategii na další desetiletku s ohledem na novou výstavbu. Jinak bychom mohli zjistit, že sice máme kapacitu čistírny odpadních vod, ale není jak do ní splašky dostat. Do kanalizace letos nasypeme zhruba 30 milionů Kč, plus mínus podle toho, jak se podaří držet poměr plánovaných projektů a neplánovaných havárií.

🚕Finalizuje se **projekt “Autobazar Brandýs”** - stahování vraků z ulic. Úředníci ještě na poslední chvíli zřejmě dohodí čtyři nádherné fungl nové vraky z ulice, budeme dražit přes deset kousků, finální číslo ještě uvidíme. Právě se uzavírá smlouva s vybraným dražebníkem a někdy v únoru bychom mohli dražit a uvolnit si parkoviště technických služeb na další kousky. Ještě se snažíme stanovit termín, dáme ho vědět na městském facebooku. Těším se na to, je to taková neviditelná práce, ale přitom zrovna vraky zhoršují život ve městě. Ulice jsou kvůli nim ošklivé, nepřehledné, špinavé.

❄️Úterý jsme **věnovali městské energetice** , tam detaily ještě nemohu zveřejňovat, má to dopady do soukromé sféry. Sedli jsme si také na plánování městského úklidu komunikací, zpřesňovali jsme si úklidové plány jak pro zimní údržbu (z těch pár dní zkušeností s ledem a sněhem) i pro tu nadcházející jarní. Podrobnější článek o tom, jak město údržbu aktuálně bude provádět, vyjde v Městských listech. Jedna poznámka na okraj: dostáváme často pobouřené reakce na způsob opravy silnice narychlo, suchou směsí, kdy se jen zalije výtluk. Prý nám nedochází, že to dlouho nevydrží. Inu, dochází. Jenže buďto tam můžeme nechat díru do doby, než bude možné udělat lepší opravu, nebo tam hodíme pytel směsi za pár stovek s vědomím toho, že vydrží několik týdnů. Tak proto.

![](/assets/mistostarosti/mistostarosti1512023videnskedl-253e0382.jpeg)

*Palubní kamera na vozítku Technických služeb kontroluje, zda se uklízí cyklostezka na Ostrůvku.*

🎥Přejali jsme **nový digitální projektor v brandýském kině** , konečně. Čekalo se na něj snad rok, vysoutěžený model prostě nebyl u výrobce k dodání, tak jsme od něj zatím měli náhradu. A při té příležitosti jsme si obhlédli prostory, kde by se mělo vybudovat sociální zázemí, to je takový náš hobby projekt s Honza Chleboun. Moc hezký plán, jen bychom ty samé prostory ještě jednou potřebovali jako kanceláře, aby lidi z úřadu seděli spolu a měli zázemí. Takže ještě bude další iterace s projektanty, jak to vymyslet, ideálem by bylo zrekonstruovat půdu na radnici, což by museli nějak rozdýchat památkáři. A ty příští týden půjdu trápit s novými vraty do Klíčku, kde oslavíme roční výročí bez vrat. O ty staré přišli při rekonstrukci plotu, na narovnané sloupy už ty staré hnusné nešly přidělat a o podobě (a hlavně ceně) nových nebyla s památkáři shoda. Takže tam nebylo nic, což je u dětského areálu malér.

🛣️Středa padla na **plánování oprav silnic** . Na jaře se začne rekonstruovat první etapa Výletní ulice od Pražské po Wolkerovu. Úřad ještě bude muset naplánovat objízdné trasy, provizorní parkování bude v parkovacím domě zdarma. Dost se děsíme toho, v jakém stavu najdeme kanalizaci, teprve podle toho se bude plánovat další etapa.

🙋‍♂️Ve čtvrtek **dorazila do brandýského kina Danuše Nerudová** , jediný letošní prezidentský kandidát na návštěvě města. Měl jsem to za rohem, šel jsem se podívat. Jelikož jsem nestihl sledovat žádné prezidentské debaty, bylo to kromě zpráv jediné setkání s kandidátem. Jejímu manželovi bych dal hlas s velkým klidem, hezky mluvil! Nějaký pán se tam pořád dokolečka vyptával na euro, na digitální měny, už začal najíždět do plánů likvidace hotovosti, moderátor ho hezky při třetím dotazu usadil, že se omlouvá, ale prezident to nemá v agendě, takže dá prostor pro otázky, které prezident může ovlivnit. I moderátora bych volil 🙂 Co bylo milé? Na setkání přišlo velké množství mládeže. Nevím samozřejmě jak to bylo na setkání jiných kandidátů, navíc čtvrtek ve 14:00, tam moc pracujících přijít nemohlo, ale přišla řada žáků a studentů, aktivně se ptali, zajímalo je to a to pro mě je skvělá zpráva.

![](/assets/mistostarosti/mistostarosti1512023videnskedl-f28fbb60.jpeg)

🎻V pátek ráno jsme zájemci ukazovali prostory na Maxe Švabinského 132, to je domeček, ze kterého se vystěhoval ke konci roku Klíček. Celý areál bychom rádi dále drželi pro akce spojené s dětmi, nechceme to pronajímat jen tak někomu, zároveň si uvědomuju, v jak špatném stavu areál je a že bude potřebovat vyšší desítky milionů korun v průběhu následujících pár let. Až se vyrovnáme s podobnou situací na Vyšším Hrádku a Slunečních lázních, je Dragounská rezidence další místo, pro které bude třeba najít řešení (=peníze). Prozatím bychom měli důvod alespoň uvnitř zrekonstruovat objekt 132 a dát jej někomu v užívání, což stavu objektu prospěje. Uvidíme, jak se zájemce rozhodne.

![](/assets/mistostarosti/mistostarosti1512023videnskedl-a96947a3.jpeg)

*Jeden z návrhů, osobně ho považuju za pomstu návrháře mě. Prý je to Vídeňská dlaždice, ale já v tom vidím… asi Renaul. To ať zaplatí Auto Kout, dělá vůbec Renaulty?*

🚚Vylágrovaná Avie na Pražské už má cedulku, ať si ji majitel odtáhne, než ji přidáme do našeho autobazaru. Tak schválně, co z toho… A při té příležitosti jeden poznatek, který je vidět hlavně teď, .po slezení sněhu. Lidi parkují všude možně na trávnících i záhonkách. Jakmile tam není zábrana, tyč. Je jim jedno, že rozjezdí hlínu, zničí trávník. Otázka je, co s tím. Všechny auta se nezaparkují tam, kde by je parkovat chtěli, stejně tak nechceme město obestavět sloupkama. Po chodnících se často nedá moc chodit, kusy z nich zabírají auta - a to jsme na tom ještě vcelku dobře. Každý kapitalista vlastnící vůz má komunistický dojem, že má právo parkovat kdekoliv, bez ohledu na to, že devastuje něco, co by rádo byla zeleň - a často i infrastrukturu pod chodníkem, která není na tunová auta dělaná.

![](/assets/mistostarosti/mistostarosti1512023videnskedl-b30e1638.jpeg)

*Ne každý zjistí, že už sjíždí z obrubníku do trávy, pod kterou ale už v tomto případě jde kanalizace. Takže tam musíme dát příčný prah a tím fakticky akceptujeme, že toto místo se k parkování používá, ačkoliv vyznačené tak není.*

🏃Dostal jsem petici *(3 podpisy, ale naštěstí nešla přes podatelnu!)* , že chodím běhat nerovnoměrně po městě a tudíž není věnována pozornost části směrem na Martinov. Připomínka je oprávněná, část ulic a oprav ověřuju při běhání, jindy není kdy, takže trasy plánuju podle toho, kde se co dělá nebo má dělat. Tak jsem šel běhat po Martinovské a až před Martinovem jsem zase seběhl na cyklostezku. Ano, je to další z ulic, která by si zasloužila nějakou tu lásku, navíc je důležitá a používaná. Rekonstrukci Martinovské máme v projektu, vzal si to za své Ondřej Přenosil s Honzou Chlebounem a ve středu bude bitva o peníze. Zkusím do rozpočtu přihodit boty na běhání. Ostatně, s Janem Jirovský jsme uvažovali o tom, že zavedeme běžné úřední porady, při nichž bude možnost s občany na místě probrat lokální problémy :)

![](/assets/mistostarosti/mistostarosti1512023videnskedl-6b97469e.jpeg)

*Nová běhací trasa … :)*

V sobotu odvoleno. Volební výsledky za Brandýs-Boleslav mi udělaly velkou radost. Inu, třetí nejlepší místo pro život v Česku!

![](/assets/mistostarosti/mistostarosti1512023videnskedl-3674520c.png)

*Vše nejlepší do nového týdne přeje*

*Patrick Zandl*

*A teď ta poznámka pod čarou…*

## Jak město Brandýs nad Labem-Stará Boleslav jedná a rozhoduje

Aby bylo jasno:

Město má svého starostu zodpovědného především za investice, dále tři místostarosty zodpovědné za finance, majetek města a další záležitosti. Tato čtveřice plus radní ze zbývající strany koalice tvoří **Vedení města** . To se rozhoduje jednomyslně na pravidelné týdenní schůzce o strategických otázkách města, které plynou z koaliční smlouvy.

Jednou týdně se schází **Rada města ( [info](https://www.brandysko.cz/rada%2Dmesta/d-6223/p1=1022) )** , což už je oficiální sedmičlenný orgán. Ta musí projednat a rozhodnout všechno, co spadá pod samosprávu, [viz pravomoci rady](https://www.brandysko.cz/pravomoci%2Drady%2Dmesta/d-26776/p1=1022) . Tedy například to, zda se postaví nová základní škola a za kolik a kde, ale také veškeré smlouvy atd. Tady nutno dodat, že na samostatném stavebním úradu už je, zda posoudí, zda do navrhženého místa se taková škola hodí a je v souladu s územním plánem a stavebními předpisy. Ačkoliv tedy stavební úřad formálně spadá pod úřad města, Rada ani politické vedení města do jeho činnosti, stejně jako do činnosti řady jiných takových úřadů prakticky nezasahuje.

Jednou za několik týdnů se schází **Zastupitelstvo města** (21 členů), které jediné rozhoduje o prodeji majetku města a dalších záležitostech. Je tedy sice nejvyšším, ale v praxi především kontrolním orgánem.

K dispozici jsou ještě **Komise a Výbory** , které mohou Radě a Zastupitelstvu pomáhat s přípravou odpovědí na důležitá témata, například pomáhají ujednotit si nejrůznější stanoviska. Třeba o rozdílení dotací podle nastavených kritérií či jak optimálně nastavit kritéria. Jejich úloha je především poradní.

**Zápisy z [jednání Rady](https://www.brandysko.cz/zapisy%2Dz%2Djednani%2Drady%2Dmesta/ds-1584/p1=1022) i [ze Zastupitelstva](https://www.brandysko.cz/zapisy%2Dze%2Dzasedani%2Dzastupitelstva/ds-1582/p1=1023) jsou veřejná** , jsou na webu, stejně tak [zápisy z Komisí a Výborů](https://www.brandysko.cz/zapisy%2Dz%2Djednani%2Dkomisi%2Drady%2Dmesta/ds-1632/p1=1022) . My nově děláme ještě každotýdenní souhrn pro lidi, ze kterého je lépe zřetelné, co se dělo, zápis je na to příliš technicistní. Tady je [za poslední čtvrtek](https://www.facebook.com/brandysnadlabemstaraboleslav/posts/pfbid0oZCFropFjVprgw6uTFfVud7T1iqekCukGxjtNYKPDmCVqiPHa6wjaM97Psbde9Yxl) .

Ve skutečnosti je tedy řízení města svázáno řadou opatření a postupů, které mají bránit například zcizování majetku, ale také tomu, aby se na rozhodnutí podílela příliš úzká skupina obyvatel, ačkoliv dopad bude mít na širokou skupinu. Například pokud potřebujete uzavřít novou smlouvu s městem, projde dvakráte radou a je to proces spíše na měsíc, neboť město musí záměr nejprve vyhlásit na úřední desce a počkat, zda mu někdo neudělá lepší nabídku. Teprve pak může smlouvu uzavírat.