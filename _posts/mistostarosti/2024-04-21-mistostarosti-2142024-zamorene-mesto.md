---
layout: post
title: "Místostarosti 21.4.2024: Zamořené město "
excerpt: "Město získalo nový vysprávkový vůz František na opravy silnic, který využívá osvědčenou technologii. Proběhla prezentace strategie vizuální očisty města, včetně rušení nelegálních reklamních ploch a přípravy jednotné městské navigace. Podnikatelé budou moci využívat typizované směrovky bez log, což někteří kritizují. V ulici Ivana Olbrachta se po dlouhém hledání otevře nová opravna obuvi, která ve městě chyběla. Rada města také řeší financování obcí, kde rostoucí státní agenda tlačí na zvýšení místních daní nebo snížení služeb."
date: 2024-04-21 17:55:58 +0000
author: "Patrick Zandl"
category: "mistostarosti"
image: /assets/mistostarosti/mistostarosti2142024zamoreneme-e55cb8b2.heic
source: "substack"
source_id: "143814485.mistostarosti-2142024-zamorene-mesto"
---

Dobrý den, vítejte u Místostarostí!

Minulý víkend jsem opět nestíhal, relaxoval jsem putováním po Krkonoších, tento týden jsem byl na dvoudenním školení o správě městského majetku, takže se mi čas na úřadě trochu smrsknul.

🚧Tak především do Technických služeb **dorazil František, což je přezdívka našeho vysprávkového vozu** , kterým budeme opravovat městské silnice. V týdnu probíhalo školení, je výborné, jak to s tím jde rychle. Oprava vypadá nejdříve trochu zvláštně, protože je zasypaná jemnou kamennou drtí, ta se ale záhy uklidí a pak je to úplně normálně zadělaná díra zatažená teplou asfaltovou směsí. Životnost takové vysprávky se počítá na roky. Překvapilo mě, kolik přišlo dotazů (někdy až agresivních), proč jsme nekoupili nějakou jinou technologii. Inu, rozhodovala cena a osobní zkušenost jiných městských společností. Byli jsme se podívat, jak to provozují jinde a kupovali jsme něco, u čeho se nám líbil jak způsob práce, tak výsledek. Natočili jsme k Františkovi krátké video (bude v měsíčním souhrnu) a dovolil jsem si i malý vtípek, jsem zvědav, kolik lidí bude šokovat. A těším se, až František vyrazí do terénu, zatím je jen luxusně vyspravený dvůr v Technických službách, kde se trénovalo🙂

👨‍🏫V pondělí byla prezentace **strategie Vizuální očisty města** . Tu nám připravila Veronika Rút Fullerová, která se tím hodně zabývá v Brně a pomáhala celé řadě měst. Až, když s ní sedíte a zaměříte se na to, tak si toho víc všímáte. Dvouhodinová prezentace a diskuse na Olbrachtu byla lidmi přijata s velkým zaujetím. Záznam [najdete na Youtube](https://www.youtube.com/watch?v=rVVzMnZt9Cw) .

![](/assets/mistostarosti/mistostarosti2142024zamoreneme-e55cb8b2.heic)

A o co jde? Ve městě máme velkou spoust věcí, které ho vizuálně zhoršují. Například nejrůznější reklamy. A na to jsme se zaměřili v prvním sledu a začali jsme reklamní prostory na městských pozemcích masivně rušit. V naprosté většině případů jde o nelegální prostory, ke kterým neexistuje žádná smlouva. Minulý týden jsme takto pročistili hlavní tahy v Brandýse, příští týden dojde na Starou Boleslav.

➡️Zároveň s tím doděláváme **projekt městské silniční navigace** , která umožní firmám instalovat na předem vybraných místech typizované směrovky. Aby z toho nebyl cirkus, dohodli jsme se, že půjde o směrovky, kde může být jen nápis standardizovaným fontem a barevností, nepůjde tam umisťovat firemní loga. Zachováme tak navigaci pro místní podnikatele. Je ale také pravda, že někteří si již stěžují, že si nemohou na městský pozemek umístit velký billboard v libovolném provedení a zdarma. Ale tak to bylo i před tím, jenže se nikdo města neptal a umisťoval si to po libosti.

🥾Zajímavé novinky jsou z Rady města: po dlouhém jednání a domlouvání se podařilo **pronajmout provozovnu bývalé Opravny obuvy v ulici Ivana Olbrachta a nově tam bude ... opravna obuvi!** Tato služba po smrti bývalého provozovatele v našem městě citelně chyběla, dalo nám dost shánění a řešení sehnat někoho, kdo ty boty opravdu opravuje na všechny způsoby a snad to teď dopadlo.

💰Závěr týdne jsem trávil na školení věnované správě městského majetku. Bylo to velmi zajímavé, zejména pasáž o zpřehlednění rozpočtu, kde se horovalo za rozpočtovou přehlednost projektů. S tím se trochu potýkáme a tak jsem si to předělal v kontingenční tabulce a fakt je to hned lepší, když se rozpočtuje po projektech, ne po odděleních a referentech.

Jedna z velmi důležitých myšlenek: zcela **zjevně se ve financování obcí posiluje role přímo vybraných daní** , jako jsou daně z nemovitostí na úkor daní sdílených (DPH atd). Stát bude tlačit na to, aby s jeho rostoucí agendou mu více ze sdílených daní zůstávalo a tím přerozdělování v rámci RUD (tok financí ze státu k obcím) klesá. Fakticky klesá už dnes, protože stát obcím přidává povinnosti (agendy) a nepřidává jim na ně peníze.

To ale znamená, že obce buďto sníží svoje výdaje na údržbu majetku, tedy sníží objem poskytovaných služeb. Nebo najdou příjmy jinde a to zpravidla zvýšením přímých daní či zjevných poplatků, protože možnosti podnikání mají limitované.

Dnes nejviditelnější jsou tři cesty:

1. Zvýšení koeficientu daně z nemovitosti. Ta zůstává celá obcím a je to nejpřímější platba na údržbu veřejného prostoru přímo se odvíjející od toho, jak velký soukromý prostor máte. Kdysi jsem ji nesnášel, dnes mi přijde jedním z nejspravedlivějších příjmů obce, který obec může použít na zlepšení života v obci.

2. Narovnání podmínek ve svozu odpadů a případně ve vodohospodářství, tedy ukončení dotací občanům z rozpočtů obcí. Není k tomu důvod, svoz odpadů, kanalizace atd jsou drahé věci a platit je podle objemu použití je spravedlivé. A nevylučuje to zřízení sociálního fondu pro ty, kdo mají finanční potíže.

3. Zpoplatnění parkování a zrušení parkovacího komunismu. Obce vytvoření a údržba parkovacích míst stojí hromadu peněz a je nefér, aby za to platili ti, kdo auto nemají nebo si parkování vyřeší za svoje peníze či na svém pozemku.

Všechny tři cesty jsou politicky velmi citlivé a dnešní populistická doba jejich prošlapávání nepřeje. Ale je to jednoduché. Výnos nepřímých daní obcím se bude zjevně snižovat a obce tím budou snižovat investice do údržby majetku. S tím se dá vydržet na radnici jedno či dvě volební období, ale pak už neúdržbu nevysvětlíte. Jako se stalo u nás ve městě. A pak dojde k politické změně. Nebo si to vyříkáme včas, akceptujeme to, že každá služba má svůj náklad, který někdo musí zaplatit - a tak se i stane.

Vše nejlepší do nového týdne z #městoje♥️

*přeje Patrick Zandl*