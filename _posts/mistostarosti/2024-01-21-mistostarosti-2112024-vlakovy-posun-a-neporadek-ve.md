---
layout: post
title: "Místostarosti 21.1.2024: 🚂Vlakový posun a nepořádek ve městě ✋"
excerpt: "Místostarosta se inspiroval Barcelonou, kde omezení automobilové dopravy a podpora MHD výrazně zlepšily kvalitu života ve městě. Ve správě městského majetku probíhá vizuální kultivace, včetně úklidu, sjednocení mobiliáře a podpory street gardeningu či obnovy historického centra. Kvůli inflaci se nájmy městských bytů zvýší o 7 %, což má vyvážit rostoucí náklady, aniž by to příliš zatížilo nájemníky. Jednání o vlakové trati do Brandýsa pokračují, ale chybí ukotvení v územním plánu, což komplikuje její realizaci."
date: 2024-01-21 10:40:11 +0000
author: "Patrick Zandl"
category: "mistostarosti"
image: /assets/mistostarosti/mistostarosti2112024vlakovypos-c285ad50.jpeg
source: "substack"
source_id: "140887039.mistostarosti-2112024-vlakovy-posun"
---

Minulý týden jsem Místostarosti vynechal, vzal jsem si čtyři dny dovolené, které jsem strávil v Barceloně. Inspirativní město. První, čeho si všimnete, že je nějaké “divně hezké”. Až za chvíli vám dojde, čím to je. Ulice nejsou obložené automobily. Kam se přestěhovaly? Lidé je nechávají u bydlení na dvorku, po městě jezdí MHD, na kolech nebo chodí pěšky. Jenže to je také systém, na kterém Barcelona tvrdě pracovala desítky let. Je úplně normální, že cyklopruh je široký, jako pruh pro automobily a do některých křivolakých uliček zejména na starém městě mohou jezdit jen elektromobily nebo jen skůtry. Je to jiný svět, sledovat děti, jak přicházejí do školy postavené ve vnitrobloku, ke které se nedá dojet autem. Auta se tu proměnila na prostředek zásobování, u kterého nastal další zázrak: dopraváci neváhají zaparkovat o pár desítek metrů dále v místě, které je k tomu určeno a věci donést ručně nebo na rudlíku. Skvělá inspirace pro naše město :)

A co nového ve správě městského majetku?

Posunuli jsme několik větších akcí, které by v budoucnu mohly mít velký dopad. A udály se drobnosti, které mají okamžitý dopad hned.

🚏Už nějakou dobu tu se starostou řešíme **Vizuální kultivaci města** . To je shrnující název pro “úklid města” od nehezkosti. Angažovali jsme Veroniku Rút Fullerovou, aby nám město prošla a zkatalogizovala, co by se mělo řešit. Je toho asi čtyřicet stran, od rychlých drobností jako uklidit bordel za garážema na sídlišti, po systémové dlouhodobé věci jako sjednocení městského mobiliáře. Zmíním dvě věci. Tou první je street gardening, možnost zvelebit ku kráse nějaký kus městské zeleně. Občas se nás na to lidé ptali, ale bývalo to těžké, protože bylo nutno řešit smlouvy a tak. Nově to půjde jednoduše. Druhou věcí je fond na vizuální obnovu historického centra, v rámci něhož budou k dispozici příspěvky na zlepšení vzhledu domů a výloh tak, aby zmizely některé skutečně nehezké vývěsní štíty. A maličkost pro mne: vytváříme jednotné městské odpadové stání tak, aby vypadalo všude stejně a hlavně aby to nebyly ty nevzhledné drátěné klece, jaké používáme třeba na sídlišti. Uvidíte, jak sídliště pozdvihne, když tam nebudou popelnice povlávat mezi automobily…

Tady nám držte palce, Vizuální kultivace se teprve rozepisuje do toho, co udělat a bude to zase na dlouho, ale za pár let to bude vidět…

**💰Na čtvrteční radě se řešila inflace** . O tu se mají navyšovat smlouvy s městem, je tedy důležité, co a jak. Český statistický úřad ji stanovil na 10,7 % a nám přišlo, že promítnout ji kompletně do nájemních smluv by bylo pro lidi už velmi náročné. Na druhou stranu nám rostou náklady, bytů se týkají především stavební práce. Spočítali jsme si, jak se nám zdražily stavební práce za poslední dva roky, odečetli loňské inflační navýšení a rozhodli jsme se nájmy navýšit pouze o sedm procent. Lidem tak ušetříme půl milionu korun ročně a město “bude na svém”, čili poplatí navýšení nutných prací souvisejících se správnou fondu nemovitostí. Kdybychom nájmy o těch sedm procent nenavýšili, město by na správě nemovitostí reálně peníze tratilo, tuto ztrátu by převedlo na všechny občany (tedy i ty, kdo nemovitosti nevyužívají) a to nám nepřišlo fér. Proto tento postup.

## 🚂Vlak do Brandýsa, jaké jsou novinky?

Ve čtvrtek jsme měli velkou schůzku věnovanou vlakové trati do Brandýsa. Šlo snad o první pracovní schůzku za účasti všech zainteresovaných stran, počínaje zástupci obcí, Prahy, kraje, SŽ jako investora, ale i Institutu plánování rozvoje Prahy, ministerstva a IDSK, provozovatele Integrované dopravy Středočeského kraje. Pracovní setkání uspořádal Jiří Snížek, náměstek hejtmanky středočeského kraje pro regionální rozvoj a územní plánování. A právě územní plánování bylo hlavním tématem schůzky. Trať totiž stále nemá ukotvení v územním plánu. V Brandýse na to radnice donedávna kašlala a počítala s tím, že něco vymyslí někdo jiný, takže se za sto let nestalo nic. Právě že ani nebylo rezervované území, takže dnes trať dostat skrze Brandýs do Staré Boleslavi má velmi limitované možnosti. A o tom bylo jednání, kterého se za Brandýs-Boleslav kromě mě účastnil starosta Robert Pecha, koordinátor projektu architekt Jan Burgermeister a samozřejmě autor projektu Martin Raibr.

![](/assets/mistostarosti/mistostarosti2112024vlakovypos-c285ad50.jpeg)

Začínali jsme smutně tradičně, odvyprávěli jsme si běžný postup, kterým jsme se dopočítali k tomu, že bychom někdy v roce 2028 mohli začít trasu zaznamenávat do Zásad územního rozvoje (tzv. ZUR), pak se pustit do studií provedení, variant a návratnosti a tak kolem roku 2050 začít stavět. Pak jsme se svorně usnesli na tom, že je třeba postupovat agilně a že řada věcí již je vyřešená. Například panuje značná jistota o průběhu trasy kolejového svršku až do Brandýsa, tedy Etapa 1 a veškeré další variantní studie již mohou jen konstatovat nákladově nevyhovující prostupnost území jiných variant nebo dokonce neproveditelnost. Takže můžeme zvolit postup ukotvení v ZUR “odspodu”, přes územní plány obcí, které se následně “vcucnou” do ZUR, což nám o nějaké tři čtyři roky zkrátí celý postup.

Co bude pro projekt rozhodující, je dokončení Studie proveditelnosti železničního uzlu Praha, které má stanovit řešení vjezdu vlaků do Prahy a tedy zkapacitnění tras vnitřní Prahou. Pro nás je zásadní, že SŽ počítá s kapacitami trati na Brandýs, problém může být v etapizaci. Zatímco my směřujeme výstavbu trati na Brandýs k roku 2036, železniční uzel Praha má za dnešních okolností horizont roku 2050 a do té doby může nabídnout jen malou kapacitu. I tohle je třeba začít urgentně řešit, protože bez toho nebude dobře sloužit nejenom brandýská trať, ale třeba i vysokorychlostní železnice.

Ve výsledku se nám podařilo najít postup, který o několik let zkracuje územní plánování díky koordinovanému postupu obcí na trase. To nám přišlo velmi důležité a mému pirátskému kolegovi Jirkovi Snížkovi za to patří velký dík, že se mu daří věc tak optimisticky posunout. Zároveň jsme se ujednotili v tom, že plánovaná trasa je dnes v podstatě jedinou uvažovatelnou a tedy tou, která do územně plánovací dokumentace půjde. Co zůstalo otevřené, je provedení trati, tedy to, zda půjde o vlakovou trať, vlakotramvaj nebo tramvaj. Každé provedení má své výhody i nevýhody, jejichž zhodnocení necháme na další diskusi, ve čtvrtek jsme do toho nechtěli zapadnout.

V závěrečných neformálních hovorech jsme si také vysvětlili jednu podstatnou věc: celý mechanismus výstavby trati je dnes nastavený na tuhý odpor obcí. Na náš přístup, kdy celou trať přinášíme na zlatém podnoste, vyřízenou a nerozporovanou, není nikdo připraven, takže chvilku potrvá, než se s touhle variantou všichni sžijí. A to také znamená, že velmi otevřenou variantou je možnost, že budeme k výstavbě připraveni mnohem dříve, než trati, které mají vyšší prioriu - a v momentě, kdy bude možné a za co stavět, bude k dispozici jen náš projekt. Musíme být připraveni a díky všem, kdo se snaží to posouvat, díky všem za nesmírně vstřícnou atmsféru a nápady, jak projekt posouvat! My nejsme okres Tonejde!

## 🗑️Nepořádek ve městě nechceme!?

Rozmohl se nám ve městě nešvar: **lidi dělají neskutečný nepořádek kolem odpadových stání.** Odpadová stání uklízíme vždy ve čtvrtek, člověk by řekl, že jednou týdně to stačí, že trefit se do kontajneru nebude náročné. Jen za tento týden jsme odváželi dva gauče, ledničku, ba dokonce i hrací automat, nejrůznějšího směsného bordelu, co tam nemá co dělat, nepočítaně. Krizová jsou především větší odpadová stání, ve Staré Boleslavi Na Dolíku a v Třebízského ulici, v Brandýse Seifertova a velká stání na sídlišti. Jen pro představu, odpadových stání na sídlišti je 52, většina z nich je v pohodě.

A tak jsme se šéfem Technických služeb Michalem sedli do limuzíny a několikrát to objeli. Rozebrali jsme odpad, vytahali snímky z kamer a nahromadili desítku původců odpadu, s nimiž teď budeme řešit informaci o tom, že pokuta pro fyzické osoby je v takovém případě až 50 000 Kč.

![](/assets/mistostarosti/mistostarosti2112024vlakovypos-4e15a1ad.jpeg)

*Fakt, nekecám, to není aranžovaná fotka. Seifertova ulice, reálný snímek. Ty pytle jsou se směsným odpadem, krabice se někomu nechtělo asi složit a nacpat do prázdného kontajneru nebo v nich rovnou přivezl jiný bordel. Několik původců jsme tu dohledali…*

No a teď trocha ekonomiky, proč se to řeší a proč tam jen suše neposlat Technické služby. Extra úklid těch několika míst stojí cca 5-10 000 Kč (příjezd, odjezd, dva lidi, skládkování, auto). Když přidáme dva úklidy týdně po 10 000 Kč, přijde to město na milion korun ročně. To je padesátikoruna ročně, kterou musíme vybrat z daní od obyvatel města. Při efektivitě výběru vás tedy potřebujeme zkasírovat o cca 100 Kč ročně, abychom napravili to, že se někdo chová u odpadových stání jako prase a není ochoten svůj odpad ani rozebrat a nacpat do kontajneru. Jen tak na okraj: všechna odpadová stání byla poloprázdná, nikde nebyl problém s tím, že se “něco nevešlo”. Šlo o čistou lenost. Jasně, když se smíříme s tím, že jsme prasata a je nutné mít trvale optimalizovaný systém na vykydání chléva, budeme to dělat levněji, ale mě se s tím smiřuje nějak … těžko…

Město v tomhle začíná být výrazně agresivnější. Odpadová stání v letošním roce osadíme kamerami, bordeláře dohledáváme a po první domluvě už natvrdo pokutujeme. Identifikace lidí je až překvapivě jednoduchá.

![](/assets/mistostarosti/mistostarosti2112024vlakovypos-f34e6ce2.jpeg)

*Herní automat nám nechal někdo na sběrném stání v ulici Třebízského. Uznávám, že je naše chyba, že máme příliš úzké vhozy do kontajnerů na tříděný sběr, takže nám ho nemohl řádně uložit do kontajneru, je to naše chyba a zaplatíme za ni z vašich daní. Tak je to v pořádku, ne?*

❄️ **Páteční námrazu jsme zvládli bez ztráty kytičky.** Sypači byli připraveni, vyrazili přesně na čas, rychle mrznoucí voda se špatně zpracovává, protože se musí chytit ještě nezmrzlá, aby na ní fungovala posypová směs. Písek obalí voda, zamrzne a klouže se dál. Díky AVE i TSBB za nasazení!

🌲Narazili jsme na dobrý špek, který jsme netušili. **Chtěli jsme na sběrném dvoře přijímat stavební suť i od firem, aby nám to nesypaly do lesa, samozřejmě za peníze.** Řada firem radši zaplatí pětikilčo za to, že to v pohodě vyhodí do kontajneru a mají o tom doklad, zejména po nedávném oznámení stavebního úřadu, že si může při kolaudaci zkontrolovat doklad o likvidaci stavebního odpadu. Jenže co čert nechtěl, náš dvůr tohle nemá v schváleném provozním řádu, ten schvaluje kraj. Takže musíme udělat oddělenou část sběrného dvora pro firemní odpady. To je mimochodem ten důvod, proč sběrné dvory neberou odpad od “ne-občanů”. Je s tím další papírový odrb, který se nechce absolvovat každému, natož kvůli nevoličům, nebo se ani netuší, jak na to.

🚽Drobnosti? Budeme **stěhovat chytré WC od OD Labe do Staré Boleslavi** . Vypadá to, že se domluvíme s Kapitulou na tom, že naše chytré WC přistane na jejím pozemku před pivovarem, kde bude sloužit návštěvníkům Staré Boleslavi. V Brandýse je veřejné WC již na úřadě, další připravujeme a chytrý záchod tak byl využíván minimálně. V Boleslavi slibuje lepší úlevu, protože návštěvníci historického centra města jinak museli až na autobusák.

**🚧Zmizela betonová zábrana v ulici Skorkovská ve Staré Boleslavi za RobinOilem** . Majitel soukromého pozemku si ji neoprávněně dal na veřejnou komunikaci, k dohodě se neměl, takže byla odstraněna a náklady budou vymáhány. Ačkoliv jste majitel pozemku pod veřejnou komunikací, nemůžete na ní povalovat, co se vám zachce!

🚗V pondělí pokračujeme velkým parkovacím jednáním, při kterém bychom si měli projít matematické modely “přelévání” parkujících aut při jednotlivých způsobech řešení rozdělení parkovacích zón. Pokud to dobře půjde, přijmeme závazné rozhodnutí, jak se zaváděním zón pokračovat - a budeme pokračovat. Dáme si vědět příští týden.

*Vše nejlepší do nového týdne z #městoje♥️*

*Přeje*

*Patrick Zandl*