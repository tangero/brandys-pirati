---
layout: post
title: "Místostarosti 12.3.2023: Vzít si město zpět"
excerpt: "Článek popisuje snahu města zlepšit správu městských dat pomocí GIS platformy, která umožňuje přehled o majetku a službách. Zároveň kritizuje nedodržování pravidel ze strany občanů, zejména v parkování a stavebních předpisech, a oznamuje zpřísnění kontrol. Město chce obnovit pořádek a respekt k veřejnému prostoru, který je často narušován neukázněným chováním řidičů i firem."
date: 2023-03-12 18:10:57 +0000
author: "Patrick Zandl"
category: "mistostarosti"
image: /assets/mistostarosti/mistostarosti1232023vzitsimest-833a5489.jpeg
source: "substack"
source_id: "107969428.mistostarosti-1232023-vzit-si-mesto"
---

Dobrý den, vítejte u dalšího vydání Brandýsko-Boleslavských místostarostí.

🏙️✍️Co nového ve městě?

🗺️Začnu malým dárkem: Chceme být chytré město. Jenže se začíná s málem. Vzali jsme městská data a nahráli je do GIS platformy. Nyní zde najdete jak přehled městského majetku, tak třeba přehled separačních stání, čili tříděného odpadu. Některé vrstvy jsou zatím skryté (třeba metropolitní sítě a passporty), postupně je dáváme do kupy a budeme je otevírat světu. K čemu to používám já nejvíc? Je hned vidět, co je městský majetek, k tomu si zapnu katastrální vstvu a rázem vím, co a jak. Prozatimní je [tato adresa](https://brandys.obce.gepro.cz/) , později bude fungovat městská doména. Dejte vědět, jak se vám mapa líbí a co byste v ní chtěli vidět … (zkusíme to tam dát) - tady do komentářů nebo stačí odpovědět na tento email.

**⚠️Vzít si město zpět**

Tématem mých posledních týdnů ze zodpovědnost obyvatel vůči městu. Většinou to funguje opačně: lidé něco chtějí od města. Město po svých občanech chce v podstatě jedinou věc. Respekt k jeho “zákonům” a předpisům. Daně - ty vybírá stát. No a právě respekt k našemu městu v posledních letech značně upadl.

Naprosto běžné jsou tyto situace v parkování. Nejenom, že si lidé parkují, kde chtějí, ale jsou na hlídku městské policie agresivní, když je jde jen slušně upozornit, že tu parkovat nemohou. Zcela běžné jsou dohady, že si na zákazu stání jen odběhnou něco vyřídit do obchodu a za pár desítek minut se vrátí. Zcela běžné je, že lidé parkují na trávě, někomu blokují výjezd a jakoukoliv instrukci městské policie, natož značek, ignorují. I proto jsme požádali městskou policii, aby takové situace začala důsledněji kontrolovat a postupně i pokutovat.

Absurdní je třeba situace na snímku. Řidič Poličského pivovaru zastaví uprostřed mostu, hodí blikačky a desítky minut vykládá zásoby pro Shiva restaurant. Ačkoliv by mohl zajet do boční uličky, kde by to měl dále o deset metrů, nutí ostatní řidiče přejíždět plnou čáru, což s ohledem na hustý provoz a šířku mostu není zrovna bezpečné. Není ovšem sám, běžné je parkování vozů kurýrních služeb na chodnících, před přechody, zálivy pro zásobování bývají obsazené vozy nápadně připomínajícími luxusní osobní vozidla.

![](/assets/mistostarosti/mistostarosti1232023vzitsimest-833a5489.jpeg)

*Nezlobte se, ale tohle není normální chování…*

🔪Extrémem je pak vynucování vlastních pravidel. Tak například událost z minulého týdne z Vyššího Hrádku, kde před budouvou Piaristické koleje byly propíchány pneumatiky několika vozidel a za stěrači byl umístěn vzkaz, že nemají parkovat před domem. Což je trochu divné, neboť vozidla parkovaly převážně před domem patřícím městu. Takže znovu, pro jistotu: neexistuje žádný nárok na to, že před něčím domem mohou parkovat jen určité vozy. Pouze městské zóny a vyznačená parkovací stání. Pokud by se podobné případy množily, budeme je muset řešit.

👷Vrcholem je pak ignorance stavebních předpisů. Samozřejmě, když obezdíváte starý plot, nemusíte vědět, jestli se na to máte ptát na stavebním úřadě. Ano, ohlášení by bylo fajn! Na snímku je další příklad. Firma si vesele postavila nákladovou rampu ke svému domu, ovšem na městském pozemku. A teď rozfrézovala městskou silnici, aby v budovatelském usilí pokračovala. **Blahopřejeme** , vyslouží si návštěvu stavebního úřadu a zřejmě i nějaké to správní řízení.

![](/assets/mistostarosti/mistostarosti1232023vzitsimest-3636d6c9.jpeg)

*Všechno od budovy dále stojí na městském pozemku, pokud katastrální mapa neklame. Rozřezaná silnice rozhodně patří městu. Takhle prosím ne!*

Jedna z nutných funkcí vedení města je, že je schopné si po předchozím marasmu nečinnosti **vzít město zpět pro svoje obyvatele** a dát městu řád, který je prospěšný pro všechny, nejenom pro ty, kdo se neváhají na pravidla nejenom vykašlat pro své pohodlí, ale někdy si i nabrat z městského.

Jednou z otázek samozřejmě je, jaká pravidla jsou ta správná. Například, proč se nemá parkovat na chodnících? Taky proto, že mají být bezpečné a průchozí pro lidi, ale také proto, že je pod nimi zpravidla vedena infrastruktura. A na životnosti vodovodní či kanalizační trubky se rozhodně podepíše, když po ní nedupe jen stokilový člověk, ale také dvoutunový osobák.

**⚠️A co je nového?**

☃️Když jsme u těch pravidel, jedno jsme museli změnit. Doposud se do 1.dubna držela zimní pohotovost, čili všechna čistící vozidla měla nasazené pluhy a zimní výbavu. Jenže počasí bylo velkou část února i března spíše jarní a **my bychom potřebovali naopak silnice zametat** . Takové “přezbrojení” ovšem trvá den a při posledních předpovědích bylo riziko, že přijde mráz a náledí, kdy budeme zimní verzi údržby potřebovat. Nakonec jsme po konzultacích s meteorology nechali jedno menší vozidlo osadit letní kartáčovou verzí a nyní s ním uklízíme hlavní tahy. Velká vozidla zůstávají připravená pro případ, že těch pár vloček se změní v něco většího. Zametalo se od středy, na první pohled je to už dost vidět, jen blátíčko na mostech jde dolů pomalu, je mokré a lepivé. Klimatická změna nás vyjde draho i na údržbě, pokud budeme chtít mít hezké město, budeme muset vyřešit zimní a letní údržbu najednou.

Tento týden byl hodně ve znamení strategií.

♻️Měli jsme velkou debatu **o novém systému pro sběrné dvory** . Sběrné dvory dnes finančně nejvíce zatěžují firmy, ačkoliv pro firmy nejsou vůbec určeny a my s tím hodláme něco udělat. Tak především si koupíme váhu a veškerý nepořádek, který se na dvory vozí, budeme vážit. A připravujeme novou koncepci odpadového hospodářství na sběrných dvorech, o tom budeme referovat později. Běžného občana se to nedotkne, ba dokonce bude služba i o něco lepší, ale stavbařům, které si z našeho dvora udělali deponii, to náklady zvýší.

👩🏻‍💼Středeční ráno patřilo **Mezinárodnímu dni žen** . Nakoupili jsme růže a vyrazili jsme s nimi po úřadě, abychom našim ženám poděkovali. Nakonec jsme stihli jen brandýský úřad, do Staré Boleslavi jsme se kvůli nabitému programu nedostali, což nás mrzí, ale i tak mě přišlo, že z toho byla velká radost.

![](/assets/mistostarosti/mistostarosti1232023vzitsimest-2ebc7875.jpeg)

*Povinné selfíčko ze sociálního odboru :)*

☀️Ve středu jsme měli revizní den ve Slunečních lázních. Zatímco statický posudek pro Kim Ir Sena je vcelku příhodný, pro samotné Sluneční lázně už bez čtvrtmiliardové investice nejde udělat mnoho. Na červen bude připravena větší reminiscenční akce včetně prohlídky dobových materiálů a samotných lázní - a také pár myšlenek, jak s oblastí dále.

![](/assets/mistostarosti/mistostarosti1232023vzitsimest-d1ef6843.jpeg)

*V podstatě by stačilo jen utřít prach, přepastovat parkety a můžeme kulturák otevírat. Co si ale zoufale uvědomujeme je, jak je ve skutečnosti ten prostor malý. Oproti čelákovickému kulturáku je tu třetinový prostor, o zázemí nehovoříc. Náklady na rekonstrukci? Astronomické!*

🎥Pokračuje projekt úprav městského kina, už jsou k dispozici první plány, které od původní myšlenky “vymalujeme tam” poněkud nakynuly. Odůvodněně, město se o své kino moc nestaralo a nechalo to běžet trochu samospádem, takže věcí, které by tam bylo dobré udělat, je více. Ale myslím, že to bude hodně vidět!

💰Zásadní byla připravovaná Strategie doplňkových investic. Ta navazuje na Strategii stěžejních investic, kde je například škola nebo Vyšší hrádek. Doplňkové investice určují dvouletý horizont toho, co by se v nejbližší době mělo udělat, zafinancovat a připravit. Jde spíše o drobnější položky jako třeba Psí loučka, nové chodníky, příspěvky na větší akce atd. Podrobněji je budeme projednávat na pracovním zastupitelstvu, své si k tomu může říct i opozice.

🏠Jednou z obrovských investic bude i projekt Revitalizace sídliště. Tomu se věnovala velká část čtvrtku. Čeká nás investice do oprav topných kanálů, kanalizace, vodovodního řadu, vybudování dešťové kanalizace, zároveň s tím chceme dopracovat a doplnit systém parkovacích stání, imobiliář, dát nový impuls městské zeleni i třeba odpadovým stáním. Celé úpravy se budou muset rozdělit do několika etap tak, aby na sebe navazovalo, co navazovat má, ne že se udělá nová silnice a pak se ukáže, že by se šikl opravit pod ní kanalizační řad. Tím, že je nedořešených věcí na sídlišti hodně, bude správné rozfázování důležité. Mimo jiné jsem si zapsal, že musím zjistit v Říčanech detailně, na čem tam zkrachovala myšlenka parkovacích zón - a povedenou revitalizaci sídliště prý měl Turnov. Kdybyste někdo měli další tipy, sem s nimi.

![](/assets/mistostarosti/mistostarosti1232023vzitsimest-96e4d241.jpeg)

*V narvané kanceláři Honzy Chlebouna se díváme do plánů architekta Burgermeistera na další parkovací místa a úpravy zeleně. Zeleně nebude méně, ale nebudou vyšisované trávníky. Parkovacích míst bude více, ale na všechny se samozřejmě nedostane. Parkovací zóna je téměř jistá!*

Vše nejlepší do nového týdne z #městoje♥️

přeje Patrick Zandl

PS: newsletter byl rozeslán na 481 adres.