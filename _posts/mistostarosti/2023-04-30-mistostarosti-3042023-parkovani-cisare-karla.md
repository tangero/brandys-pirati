---
layout: post
title: "Místostarosti 30.4.2023: Parkování císaře Karla"
excerpt: "Město se připravuje na sezónu úklidem veřejných prostor, včetně kašny, zábradlí a tukových usazenin. Dne 20. května proběhne akce Open House s prohlídkami běžně nepřístupných budov a městský běh, pro který budou k dispozici sprchy a bazén. Vedení plánuje zefektivnit stavební projekty pomocí digitální metodiky BIM, ale postupně kvůli rizikům přechodu. Parkování zůstává klíčovým tématem – chystá se pasportizace parkovacích míst a dopravní průzkum, aby se našla řešení pro nedostatek kapacity, zejména na sídlišti."
date: 2023-04-30 18:00:11 +0000
author: "Patrick Zandl"
category: "mistostarosti"
image: /assets/mistostarosti/mistostarosti3042023parkovanic-235af1c9.png
source: "substack"
source_id: "118312020.mistostarosti-3042023-parkovani-cisare"
---

Dobrý den,

vítejte u čarodějnických místostarostí! Co je v našem městě nového?

🏙️📝Milé malé místoradosti? Nechali jsme **umýt kašnu** v Brandýse na náměstí. Přeci jen se na ní projevily nejrůznější soli a usazeniny a před sezonou musí vypadat hezky. A prokoukla! Město se uklízí i jinde, umývat se budou například tukové usazeniny pod stánky na náměstí nebo zábradlí na mostě, které je pořádně zaprášené a ani se o něj nedá opřít, aniž byste se umazali. Jenom musíme otestovat saponáty, neradi bychom, aby až do Kostelce po řece plavaly leklé ryby…

![](/assets/mistostarosti/mistostarosti3042023parkovanic-235af1c9.png)

🏢 **Jak s akcí Open House** ? Postupně se nám to krystalizuje, chtěli bychom na 20. května otevřít několik jinak nepřístupných domů. Zatím to vypadá, že na Zámku budou otevřeny běžně nepřístupné prostory, já budu provádět v Kim Ir Senovi, otevřeme i Píáristickou kolej. S Národně technickým muzeem jednáme o zpřístupnění budovy pivovaru v Brandýse a Kapitula zvažuje zpřístupnění staroboleslavského pivovaru. Všechno je to trochu nahonem, chceme zkusit zájem a také to chceme spojit s městským během, při němž si lidé také mohou město prohlédnout jinak. Podle zájmu akci příští rok zlepšíme.

🏃🏻‍♂️A když jsem **u městského běhu** *( [web má zde](https://mestskybeh.brandysko.cz/) )* , děkujeme za zájem! Po covidové pauze jsme se báli, že lidé běhat nepřijdou, termín 20. května navíc koliduje s jinými akcemi (třeba Praha-Prčice) - ale už máme přes 120 registrovaných běžců! A co je dobrá zpráva? Pro běžce zpřístupníme sprchy a brandýský bazén🏊‍♀️, které jsou v těsném sousedství cíle, takže jestli se bojíte, že domů pojedete zpocení, můžete do toho fakt zvostra šlápnout. Bude i teplá sprcha!

👨🏻‍🏭 **Jak na stavbařinu?** Po postupném nasazování projektového řízení přes Freelo přemýšlíme, jak lépe posunout řízení probíhajících staveb. A seznamujeme se s metodikou BIM pro řízení stavebních projektů. V Česku se debatuje o tom, že by mohla být do určité míry povinná, navíc v ní vidíme přínosy. Stavební projekty už by se zpracovávaly digitálně, ostatně už nám je naprostá většina zhotovitelů digitálně vypracovává. Takže bychom s nimi i digitálně nakládali: kontrolovali rozpočtování, průběh stavby včetně elektronického stavebního deníku, kontrolních dní a změnování. Možná si to vyzkoušíme na menším projektu, než bychom se do toho hned pouštěli na stavbě celé základní školy. Vidíme tam jasné přínosy: centralizaci dat, lepší dohledatelnost, spolupráci a kontrolu. Ale taky rizika: úřad by v plné práci postupně přecházel na něco, co nezná.

🅿️Velkým městským **tématem je parkování** . Předchozí vedení v čele s místostarostou Jaroslavem Duškem tu zanechalo koncept zavedení parkovacích zón na sídlišti v Brandýse a postupné rozšiřování na celé město, v některých lokalitách zóny již zavedlo. Před nedávnem jsme vyhodnocovali, jak se zónám daří a dohodli se, že v jejich zavádění chceme pokračovat, zároveň bychom ale potřebovali data, která nemáme. Za prvé bude tedy potřeba pasportizovat parkovací možnosti ve městě. Víme například, že na sídlišti je kolem 550 parkovacích míst legálních, další zhruba dvě stovky “méně legálních”, potřeba parkování tu ale bude spíše kolem tisícovky vozů. Což je obtížně řešitelné. K pasportizaci se tedy v dalším kroku musí udělat dopravní průzkum, který spočítá reálné potřeby ve dne a v noci. Tím zjistíme, kolik aut bude případnou regulací zasaženo a jak nějakou formu regulace nastavit. Za tímto účelem hodláme poptat specializované společnosti, které se takovým poradenstvím zabývají, aby nám pomohla data jak pořídit, tak vyhodnotit. Nemá cenu se tvářit, že takovému problému v plné šíři rozumíme a ani realisticky nemáme čas se to projít tak dobře, jak to udělá externí firma. Pro nás bude důležité pak přijmout a tlačit konkrétní rozhodnutí, aby to nedopadlo “jako vždycky”. Zejména pro brandýské sídliště se navíc tematika parkování kryje s revitalizací veřejného prostoru a tím i s postupnou obměnou imobiliáře, například odpadových stání. Dnešní popelnicové prostory nejsou žádnou skvělou vizitkou města. Přitom existují dobrá řešení: od profesionálních krytých prostorů, které designově alespoň nepopouzejí, přes třeba polozapuštěné velkoobjemové kontajnery podobné těm na separované suroviny. Jejich výhodou je, že navíc šetří prostor.

🚲Pátek jsme věnovali **revizi veřejného prostoru, parkování a práci na cykloprostupnosti města** . Dorazil Tomáš Cach, který pracuje na cyklogenerelu a v terénu jsme ověřovali některé předpoklady. Například jsme obcházeli naše školy, abychom se podívali, kam mohou děti odkládat kola a co pro to lze udělat. Taková ZŠ Palachova to má špatné, kolem ní není žádný prostor, kam umístit cyklostojany tak, aby nerušily, po dostavbě haly se umístí do prostoru mezi školou a halou. Naopak na Výsluní nás zaujalo, že zcela nevhodné cyklostojany přezdívané “drátolamy” se zde s úspěchem používají pro skladování koloběžek. Koloběžky si menší žáci z nedalekého sídliště pro dopravu do školy velmi oblíbili.

![](/assets/mistostarosti/mistostarosti3042023parkovanic-2f792087.png)

*Tomáš Cach si fotografuje využití jinak nevyužitelných stojanů na kola, starosta Robert Pecha se zalíbením hledí na koloběžky.*

A **třeba gympl** ? Tam mají hezké uzamykatelné kóje na kola, jež jsou i chráněné před povětrnostními vlivy. Ale zase tu mají nedořešené K+R pro rodiče. K+R místa jsou zcela nelogicky umístěna v boční Práškově ulici a slouží dnes k trvalému parkování. Je to ovšem východisko z nouze: hlavní ulice Královická patří kraji včetně chodníků, takže zde bez souhlasu kraje nelze žádné krátkodobé K+R vybudovat.

![](/assets/mistostarosti/mistostarosti3042023parkovanic-3a4cfb55.png)

*Když jsme dorazili na gymnázium, zrovna se studenti šikovali na majáles. Sluší jim to! Můj vzhled jeden z nich bodře ohodnotil "kámo, taky dobrý, kámo, jít za starýho!" ...*

Ten samý problém je před pedagogickou fakultou, kde sídlí základní škola Tiptoes, kam taxikaří děti velká část rodičů a kolem osmé je zde dopravně dosti husto, včetně zcela samozřejmého parkování na chodníku. To je ovšem celoměstským fenomenem.

🧐Stejný **průzkum ve Staré Boleslavi** je ještě tristnější. Když se na takovou výpravu vydáte s dopravním odborníkem, jste upozorněni na věci, které už za ta léta považujete za samozřejmé. Třeba kandelábr veřejného osvětlení umístěný v dráze autobusové zastávky Školní. Nebo to, že schody mariánské baziliky zcela samozřejmě ústí do vozovky, která se kolem nich bez jakéhokoliv značení zužuje a pak zase rozšiřuje. A vzpomněl jsem si na tu legendu, jak je nechali komunističtí stavbaři silnice vybagrovat, jenže bagrista, který je měl vybagrovat, dostal infarkt a jeho kolega prohlásil, že není blbej, že je rozhodně bagrovat nebude a tak se tam prostě udělal oblouk krajnice a vyřízeno, aniž by se to jakkoliv zaznamenalo do dokumentace…

👨‍🏫Naopak zajímavé je, jak funguje veřejná prostor před školou U Jelena. Rodiče zde posedávají na lavičkách, čekají na děti, jsou tu i hloučky dětí, tu a tam kola zamknutá u zábradlí. I tady máme pár myšlenek, jak s dopravu ke škole lépe pracovat, v prvé řadě nás ale čeká rekonstrukce povrchů.

🪖Pak už vyrážíme k přátelům do Barrandovských studií, kde si půjčujeme výbavu na sobotní  **XIX. Audienci u císaře Karla I.**  V dragounské důstojnické uniformě jedu parním vlakem, koně jsem si nepůjčil :) Byl to krásný den připomínající sto let starou minulost, jejíž lesk pohasíná a která před nás staví otázku, jak se bude vzpomínat na naši dobu. Musíme se snažit, aby to nebyla nijaká, neuchopitelná doba, na kterou si nikdo nevzpomene...

![](/assets/mistostarosti/mistostarosti3042023parkovanic-023ec595.png)

*S Milošem Vojtíškem v dragounské uniformě u prezidentského vagonu ještě před parádním průvodem městem!*

A na závěr jedna fotka aprílového počasí…

![](/assets/mistostarosti/mistostarosti3042023parkovanic-e7470079.png)

Vše nejlepší do nového týdne přeje

Patrick Zandl

PS: Newsletter byl rozeslán na 502 adres.