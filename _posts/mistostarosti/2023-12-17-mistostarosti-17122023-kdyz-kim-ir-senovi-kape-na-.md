---
layout: post
title: "Místostarosti 17.12.2023: Když Kim Ir Senovi kape na vedení... "
excerpt: "Městský úřad připravuje rozpočet na příští rok a upozorňuje na poslední možnost proplatit faktury do 28. prosince. Probíhají nákladné opravy budovy Kim Ir Sen, zejména střechy a oken, kvůli vandalismu. Chystá se zavedení nového cestářského týmu s vlastním vozem na drobné opravy komunikací. Středočeský kraj schválil financování opravy cyklostezky Toušeň-Kostelec, na kterou je vyčleněno 15 milionů Kč."
date: 2023-12-17 18:10:01 +0000
author: "Patrick Zandl"
category: "mistostarosti"
source: "substack"
source_id: "139864741.mistostarosti-17122023-kdyz-kim-ir"
---

Dobrý den, vítejte u předvánočního vydání Místostarostí.

🏙️✍️Chystáme se na **předložení rozpočtu na příští rok** , takže většina práce se teď týká peněz. Na úřadě je poslední platební den 28.12. a která faktura se neproplatí do toho dne, ta už se neproplatí z rozpočtu roku 2023. Což řada lidí nějak netuší, takže výslovně na to upozorňujeme referenty i dodavatele - a teď i vás, pokud chcete něco fakturovat municipalitám, máte opravdu poslední šanci. A mimo jiné, dílo by mělo být hotovo, což vysvětluje taky davy lidí, kteří na radnici osobně nosí vyhotovené zaměření projektů, papírové kopie a další podklady prokazující, že dodali, co měli.

🏠Poslední **peníze na poslední chvíli ještě cpeme do Kim Ir Sena** . Do budovy nedávno zase vlezli lidé, kteří museli mermomocí rozšlapat tašky na střeše a vytvořit tam velkou díru, kterou do budovy zatýká. Takže potřebujeme zavařit okna, zadělat ta okna, v nichž jsou rozbitá skla a především vyspravit střechu, aby do budovy neteklo a dala se ještě k něčemu použít. Jen tak pro představu, v podstatě drobné zajištění budovy, to jest zamřížování oken, desky do rozbitých oken, oprava střechy, to je hned řád statisíců. Proto nejsme rádi, když nám tam lidi bezhlavě lezou, je to opravdu hodně drahé...

🚧Kromě příprav rozpočtu je nějaká **práce s dofinancováním Technických služeb** . Budeme to presentovat na zastupitelstvu, takže podrobněji až příště. Hlavní zajímavou novinkou bude **náš nový cestářský tým** , který bude kromě lopat (ty už jsme měli) vybaven také vysprávkovým vozem, jímž bude schopen pořešit drobnější opravy komunikací. S těmi tradičně máme problémy, protože je nikdo z dodavatelů nechce dělat. Stojí to peníze navíc, ale zase ušetříme platby externím firmám a především zalátáme i drobnější díry, které tu straší. Uvidíme v létě, jak se postup osvědčí :)

🎄Je také **čas předvánočních setkání** . Potkáváme se s dodavateli a vyhodnocujeme si náš první společný rok. Tak například se společností AVE diskutujeme nad lepší kontrolou nad zimní údržbou silnic a komfortnější třídění odpadu. Šíře znovupoužitelného odpadu se totiž stále rozšiřuje, jenže přidávat na všechno další kontajnery, to bychom měli za chvíli plné město popelnic. Už tak některá separační stání vypadají nevábně. Rádi bychom, aby AVE bylo schopné vytřídit například plechovky nebo kartony třeba z kontajnerů na plast či papír a nemuseli jsme dělat samostatné kontajnery. V některých městech to tak funguje. Chce to ale jinou třídící linku, kterou nyní AVE řeší, zatím to u nás nejde.

🎁Na setkání už chodíme s dárky. Nechali jsme vyrobit **pár praktických věcí s novou městskou identitou,** zejména zápisník, plátěná taška a lahev na pití jsou fakt příjemné předměty. Nechali jsme udělat jen pár kousků, ale lidé se nás na to ptají, tak možná další dáme do prodeje do Kočárovny. Zatím se tam ale na ně neptejte.

🚴🏻A důležitá věc? Středočeský kraj schválil smlouvu o společném postupu zadavatelů, kdy **Brandýs bude koordinovat opravu cyklostezky v trase Toušeň-Kostelec** a Středočeský kraj to zaplatí. Nyní tento postup bude muset ještě odsouhlasit Rada města. Na opravu se vyčlenilo 15 milionů Kč, což na tu délku není moc. Proběhnout tak jen lokální opravy a počítáme s tím, že nebudou na věčné časy. Pořád máme v plánu, po vypořádání majetkových problémů, cyklostezku předat kraji. Zatím je to ale nejrychlejší řešení, jak s jejím stavem něco udělat a finančně do toho nezahučet.

🤡 **Na závěr trocha zábavy.** Místní opozice, kterou po osmi letech vlády postavili voliči i jejich nesnášenlivost a brutálně rozjeté developerské eldorádo na střídačku, právě teď roznáší po městě svoje výroční noviny. Je to zajímavé, číst je se znalostí věci a vždycky přemýšlím nad tím, zda se tak okatě počítá s lidskou krátkou pamětí, nebo je to takový nedostatek sebereflexe. Tak například tu lídr opozice vyčítá novému starostovi, že nedohodl s těžaři štěrkopísku více - a že on by jistě více dohodl. Jaká je realita? Za osm let sporu o zahájení těžby dnešní opozice prohrála všechny soudní spory s těžařem (snad kromě jediného) a nedohodla s ním ani ťuk. Měla to komplet na vodě, čistě obstruktivní jednání, pro město se všemi možnými důsledky. To za prvé. Za těch osm let mohl dnešní opoziční předák domluvit prakticky cokoliv, pole bylo neorané, mohli zkusit donutit těžaře i pozlatit střechy ve Staré Boleslavi (samozřejmě mimo památkovou zónu!). Nedomluvili nic. Vůbec nic. Nulu.

My jsme naopak dostali hned v prvních chvílích k jednacímu stolu jak těžaře, tak místní sdružení, které s ním bylo ve sporu a pomohli jsme jim najít vzájemnou dohodu už v momentě, kdy se těžař dohodnout nemusel a mohl začít těžit. Město bylo spokojeno s tím, že přiměřeně spokojení s dohodou byli místní obyvatelé. Město samo na tom nic trhnout nechtělo a asi by mi přišlo eklhaft na závěr toho setkání nahlásit těžaři, že za pronájem jednačky a pět kafí bychom mu chtěli vyúčtovat třeba jednu mateřskou školku. Naopak teď "těžíme" ze vzájemně slušných a stabilizovaných vztahů, kdy se na sebe můžeme obrátit a slušně jednat. Mimo jiné třeba můžeme ukládat stavební suť k těžaři za poloviční ceny, než jaké jsme platili dosud, i to mi přijde slušný benefit.

No a takových žertovných článků tam mají krásných šestnáct stran 😂

🎂Robert Pecha - starosta měl v týdnu narozeniny, tak jsme mu v pátek důstojně popřáli na menší párty (menší kolaps dopravy souvisel s D10, ne s párty). Ještě jednou, všechno nejlepší :)

**A co doporučuji k přečtení?**

- [Lidé z Horní chtějí zpět chodníky, auta se z nich ale dostat nepodařilo. Pražská ulice jako laboratoř](https://denikn.cz/1303232/lide-z-horni-chteji-zpet-chodniky-auta-se-z-nich-ale-dostat-nepodarilo-prazska-ulice-jako-laborator/?fbclid=IwAR3U7_iYiL7LjBK_gI9XTHcAymuS8pECk0mrxVVYdC6nQI60wA_CawsDHsM&#p_lock) - článek o tom, že když se chodník stane parkovištěm, už se to jen tak nezmění. Neříkám nic.
- [StreetMix](https://streetmix.net/) je online služba, kde si můžete **navrhnout uliční profil** a mrknout, jak bude fungovat.
- **[Chceme, aby fond byl průvodcem starosty](https://www.promestaobce.cz/dotace-finance/chceme-aby-fond-byl-pruvodcem-starosty/) - rozhovor s Danem Ryšávkou** , šéfem SFPI, Státního fondu podpory infrastruktury. Dá vám to mírný vhled do toho, jak se infrastruktura investuje …
- **[Patrick Zandl: Jak řešit krizi bydlení? O technologiích, úpadku médií a lokální politice](https://protiproudu.cz/patrick-zandl/)** - starší rozhovor se mnou, budu se k němu muset vrátit a podívat se, zda jsem došel za ten rok k tomu, že je to nějak jinak… :)
- **Moje kniha** [Mýty a naděje digitálního světa](https://www.knihcentrum.cz/myty-a-nadeje-digitalniho-sveta) je takový finální tip na vánoční dárek pro lidi, kteří by se rádi zorientovali v technice. A [Husákův děda](https://www.knihcentrum.cz/husakuv-deda) je takové úsměvné čtení pro všechny starší 40 let o tom, jak se žilo v osmdesátkách. Obojí ještě najdete k vyzdvihnutí v Knihcentru na Černém Mostě.

[Lidé z Horní chtějí zpět chodníky, auta se z nich ale dostat nepodařilo. Pražská ulice jako laboratoř](https://denikn.cz/1303232/lide-z-horni-chteji-zpet-chodniky-auta-se-z-nich-ale-dostat-nepodarilo-prazska-ulice-jako-laborator/?fbclid=IwAR3U7_iYiL7LjBK_gI9XTHcAymuS8pECk0mrxVVYdC6nQI60wA_CawsDHsM&#p_lock) - článek o tom, že když se chodník stane parkovištěm, už se to jen tak nezmění. Neříkám nic.

[StreetMix](https://streetmix.net/) je online služba, kde si můžete **navrhnout uliční profil** a mrknout, jak bude fungovat.

**[Chceme, aby fond byl průvodcem starosty](https://www.promestaobce.cz/dotace-finance/chceme-aby-fond-byl-pruvodcem-starosty/) - rozhovor s Danem Ryšávkou** , šéfem SFPI, Státního fondu podpory infrastruktury. Dá vám to mírný vhled do toho, jak se infrastruktura investuje …

**[Patrick Zandl: Jak řešit krizi bydlení? O technologiích, úpadku médií a lokální politice](https://protiproudu.cz/patrick-zandl/)** - starší rozhovor se mnou, budu se k němu muset vrátit a podívat se, zda jsem došel za ten rok k tomu, že je to nějak jinak… :)

**Moje kniha** [Mýty a naděje digitálního světa](https://www.knihcentrum.cz/myty-a-nadeje-digitalniho-sveta) je takový finální tip na vánoční dárek pro lidi, kteří by se rádi zorientovali v technice. A [Husákův děda](https://www.knihcentrum.cz/husakuv-deda) je takové úsměvné čtení pro všechny starší 40 let o tom, jak se žilo v osmdesátkách. Obojí ještě najdete k vyzdvihnutí v Knihcentru na Černém Mostě.

Na shledanou v pondělí od 16:00 na zasedání zastupitelstva města a vše nejlepší do nového týdne z #městoje♥️

přeje

*Patrick Zandl*

PS: tento newsletter byl rozeslán na 552 emailových adres.