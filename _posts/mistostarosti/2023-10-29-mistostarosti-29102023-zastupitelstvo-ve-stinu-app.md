---
layout: post
title: "Místostarosti 29.10.2023: zastupitelstvo ve stínu Apple novinek."
excerpt: "Na pondělním zastupitelstvu se projednají majetkové záležitosti, včetně nedořešených pozemků pro dotace. Hejtmanka Petra Pecková přijede v úterý na setkání s občany. Došlo k chybě při tisku plakátů s novou vizuální identitou města, která byla rychle napravena. Probíhá kontrola projektu obchvatu Brandýsa, kde se řeší nejasnosti ohledně protihlukové stěny a vyvolaných staveb, jako je rekonstrukce spojnice Vrábí a Popovic."
date: 2023-10-29 19:45:05 +0000
author: "Patrick Zandl"
category: "mistostarosti"
source: "substack"
source_id: "138392436.mistostarosti-29102023-zastupitelstvo"
---

Dobrý den!

Co nového ve městě? Připravují se podklady na pondělní zastupitelstvo, tam je potřeba projet několik majetkových bodů, které nejsou příliš zajímavé, zpravidla jde o vyrovnání starších věcí, jako nedořešené pozemky důležité pro již vyřízené dotace. Na zastupitelstvo v pondělí od 16:00 srdečně zvu, bude v Brandýse. Zcela chápu, když nedorazíte, ve stejný čas bude Apple představovat podzimní novinky, ale zrekapitulujeme si je v průběhu přestávek 😇

A o den později, v úterý přijede Středočeská hejtmanka, paní Petra Pecková na setkání s občany. [Podrobnosti jsou na webu města](https://www.brandysko.cz/setkani%2Ds%2Dvedenim%2Dstredoceskeho%2Dkraje/d-64443) .

**[Poslechnout si tento email jako audio podcast…](https://podcasters.spotify.com/pod/show/patrick-zandl5)**

🗞️Vyšly nové Městské listy, kde mám velký článek věnovaný vyhodnocení odpadového hospodářství a co s ním bude dále. Nalistujte si jej, snažil jsem se, aby to bylo zajímavé.

🛑Podařil se mi nemilý lapsus. Připravovali jsme seznámení veřejnosti s novou vizuální identitou města a bohužel se mi podařilo do tisku poslat starou, nezkorigovanou verzi jednoho plakátu, který jsme vylepovali na autobusové zastávky. Jak se to stane? Snadno. Když jsme si všechno probrali, schválili a opravili, tak jsem v mobilu vybral špatný příspěvek ve vlákně, v němž byla stará verze. Sice jsem se na ni podíval, abych viděl, že jsou to ty plakáty, ale že jde o starou verzi, jsem si na mobilu displeje nevšiml. No a proč jsem to zařizoval já, když by takovou věc měl dělat referent? Právě proto, abych se podíval, jak takový proces probíhá a kde jsou jeho rizika. Tak teď už to vím dost přesně. Verzovat názvy souborů a opravdu zkontrolovat, zda posíláte poslední verzi. Nedělat to z mobilu, i když spěcháte, protože tam to není zjevné. Špatnou verzi jsem okamžitě nechal stáhnout, visela by ještě dva týdny, opravenou vyvěšovat tedy nebudeme. Škodu 6000 Kč jsem poukázal na Ukrajinu a za chybu se omlouvám.

🤫Takový příklad, čím se dá strávit dost času? Při kontrole projektu obchvatu Brandýsa jsme s architektem Burgermeisterem zjistili, že není jisté, jak je to s protihlukovou stěnou obchvatu na Zahradním městě. V projektu je vyznačen protihlukový val a stěna vůči Dřevčicům, jenže vůči Brandýsu tam nic takového není. V projektu je pouze tečkovaná čára po celé délce obchvatu, jenže v legendě není napsáno, o co jde. Může to být trativod, svodidla, ale tím, že to není napsané v projektu, to není závazné. A nám to pro Brandýs přijde důležité, aby zde protihluková stěna byla. Takže jsem to začali prověřovat. Našli jsme studii hluku, která zjevně s protihlukovou stěnou počítá, protože vykazuje značný útlum hluku v trase obchvatu, ale pokles hluku se neshoduje s tou tečkovanou čárou v projektu. Autor studie se vyjádřil, že měl nějakou verzi, v které byla zeď vyznačena, ale už ji nemá. Žádáme závazné stanovisko pořizovatele projektu, abychom se nedivili a měli najisto, že tam ta protihluková zeď je. Jinak by ji muselo na svoje nemalé náklady postavit město. Kromě toho probíhá kontrola, zda vzniknou nějaké “vyvolané stavby”, například se mezi ně zřejmě bude muset zařadit rekonstrukce spojnice Vrábí a Popovic, která by měla sloužit i jako komfortní pěší a cyklo propojka. Vyvolané stavby by měly jít na vrub projektu, proto se o ně zajímáme.

🌳Mimochodem, na AktualnezBrandyska.cz vyšel článek o obchvatu a v diskusi si lidé stěžují, že se tím zničí “poslední příroda ve městě”. Obchvat jde hlavně přes pole a jediný zajímavý krajinný prvek je strž, kterou protéká Vinořský potok a který obchvat přemostí v blízkosti Hrušovského rybníka, kousek od vedení vysokého napětí, takže v udržovaném průseku. Nicméně takhle to odpákovat nechceme, že obchvat nepromění prostředí města. Jistě, že promění, ale je důležitý proto, aby se doprava vyhnula centru města a město se zklidnilo. Víme, že hezké přírody ve městě máme hodně, ale také se držíme zásady, že když o něco vynuceně přijdeme, musíme to jinde vybudovat. A to je projekt Záhořské svodnice, o kterém bude v nejbližší době rozhodovat Rada města. Dnešní zregulovaná svodnice by se měla proměnit v revitalizovaný potok plný tůněk a zákrut, podél něhož bude krásná cesta. Když to schválíme, tak by jednou mohlo jít o krásnou severozápadní cestu kolem celého Brandýsa, kolem vodního toku, mezi stromy, o nový zelený kus našeho města. Ale jsme teprve na začátku, je tam dost majetkových problémů a dost práce.

🏚️Hodně práce bere každoroční vyhodnocení stavu městského majetku. Tedy, děláme ho poprvé. Každý rok potřebujeme projít všechny nemovitosti, vyhodnotit jejich stav a navrhnout plán a urgentnost oprav. Často jsou to drobnosti typu předělání nevhodného připojení z vodovodního řadu, které často praská, ale taky nákladné věci typu výměna oken a dveří. Zároveň s tím jsme začali pracovat na revizi schématu žádostí o městské byty a vůbec práce s bytovým fondem. Například je dnes problematické změnit byt za menší i větší a přitom je to běžná agenda. Například starší lidé chtějí menší byt, děti odrostly, nechtějí zbytečně platit velké nájemné. A dnes to neumíme snadno zadministrovat, protože na každý volný byt se vypisuje záměr atd.

💰Byli jsme nabídnout nebytový prostor na rohu F.X. Procházky a Ivana Olbrachta, bývalou opravnu obuvi, jejíž provozovatelka zemřela. Je to hezký prostor na hlavní třídě, ale nepříliš vhodný pro větší obchody nebo občerstvení. Máme zatím tři zájemce, uvidíme, kdo nakonec podá nabídku.

💡A když jsme u těch nemovitostí: rozhodli jsme se zainvestovat do vzhledu městských center a zapracovat na sjednocení pravidel týkajících se vizuálního vzhledu, například vývěsních štítů, reklam, ale i městského mobiliáře atd. Chceme podpořit provozovny, které upraví své výlohy na vkusnější verzi nebo udělají vzhlednou presentaci zboží před prodejnou. Zatím jsme na začátku.

Pokračují přípravy rozpočtu a mnoho času věnujeme novému nastavení workflow pro hřbitovní agendu, aby to dobře fungovalo. A také, aby naše hřbitovy dobře vypadaly.

🚕Pokračují práce na parkovacím generelu, máme asi stovku potenciálních parkovacích míst ve městě, kde ještě musíme identifikovat, jaký je zde právní statut, zda by tam parkovací místa vzniknout mohla či ne. Tím budu teď trávit dost času, ale výsledkem by mohly být konečně kvalitní podklady.

Chtěl jsem udělat roční zhodnocení práce, ale nebyl na to čas. Tak příště, po zastupitelstvu.

Vše nejlepší do nového týdne z #městoje❤️

Přeje Patrick Zandl