---
layout: post
title: "2.7.2023: Cyklojízda městem označenou popelnicí"
excerpt: "Město dokončilo kolaudaci skateparku u Labe a plánuje jeho další rozšíření. Proběhlo veřejné projednání cyklogenerelu, který má zlepšit průjezdnost města pro cyklisty – po 30 letech kromě polabské stezky chyběla jakákoliv systémová řešení. Prioritami jsou úpravy probíhajících rekonstrukcí silnic, napojení na krajskou cyklostezku, bezpečné trasy ke školám a dočasné propojení Brandýsa s Boleslaví přes mosty. Realizace bude náročná a finančně nákladná, zejména kvůli složitým úsekům jako přejezd Labe nebo úpravy náměstí."
date: 2023-07-02 17:15:12 +0000
author: "Patrick Zandl"
category: "mistostarosti"
subtitle: "Asi jste už pochopili, že nadpis emailu se drží obsahu emailu jen velmi zlehka, protože by to jinak byla velká nuda... "
image: /assets/mistostarosti/272023cyklojizdamestemoznaceno-fd7b323d.png
source: "substack"
source_id: "132500864.272023-cyklojizda-mestem-oznacenou"
---

Dobrý den, vítejte u prvních prázdninových Místostarostí!

🏙️✍️Co nového v našem městě?

🛹V úterý proběhla **kolaudace skateparku u Labe** . Stavební úřad definitivně potvrdil, že všechno proběhlo dle projektu a skatepark lze po roce používat. Mám velkou radost, byl to můj první případ, který jsem ve městě nafasoval jako místostarosta a to papírovací finále bylo hektické. Teď se těším, co Space Club vymyslí za pokračování, lokalita si zaslouží další rozvoj a dokončení původně plánovaného rozměru skateparku. Navíc sem budeme osazovat lavičku, kterou věnovali místní Piráti 🙂

## 🚲Cyklogenerel

Ve středu jsme měli veřejné projednávání cyklogenerelu, tedy souboru pravidel, podle nichž bychom se napříště chtěli orientovat při řešení cykloprůchodnosti našeho města. Plus přehledu cyklotras ve finálním stavu a ukázky zpracovaných dílčích řešení. Byla to delší presentace a asi nejlépe to shrnul poněkud překvapený pán, když se přeptal, zda tomu rozumí správně, že kromě polabské cyklostezky město za třicet let pro cyklisty neudělalo nic. Což je v zásadě správná informace - při žádné z rekonstrukcí se na cyklisty nemyslelo a pokud někde nějaká průchodnost je, pak výhradně jako následek řešení něčeho jiného, například zklidnění dopravy ve vedlejší ulici. Ani poslední rekonstrukce Pražské ulice neměla jediný cykloprvek a stejně tak již probíhající dříve připravené rekonstrukce žádná cyklořešení neměla, což jsme se snažili s panem Cachem na poslední chvíli měnit.

Cyklogenerel tedy v současné době zaměřujeme na tyto směry:

1. Akutní náprava běžících projektů rekonstrukcí silnic, krajských i městských, zejména Zápská/Královická, Výletní, lokalita Nižší/Vyšší Hrádek a aktuálně rekonstruované staroboleslavské ulice.
2. Zprůchodnění Brandýsa pro krajskou cyklostezku napojující Prahu a Brandýs s Polabskou cyklostezkou a převedení Polabské do majetku kraje i s rekonstrukcí)
3. Zprůchodnění spádových lokalit brandýských a boleslavských škol pro bezpečnou cyklodopravu mimo vytížené komunikace tak, aby od jara 2024 bylo možné dojíždět co nejvíce na kole.
4. Doznačení alespoň provizorního severojižního průtahu Brandýs-Boleslav, který povede přes mosty do doby, než budou stát lávky přes obě části Labe.

Akutní náprava běžících projektů rekonstrukcí silnic, krajských i městských, zejména Zápská/Královická, Výletní, lokalita Nižší/Vyšší Hrádek a aktuálně rekonstruované staroboleslavské ulice.

Zprůchodnění Brandýsa pro krajskou cyklostezku napojující Prahu a Brandýs s Polabskou cyklostezkou a převedení Polabské do majetku kraje i s rekonstrukcí)

Zprůchodnění spádových lokalit brandýských a boleslavských škol pro bezpečnou cyklodopravu mimo vytížené komunikace tak, aby od jara 2024 bylo možné dojíždět co nejvíce na kole.

Doznačení alespoň provizorního severojižního průtahu Brandýs-Boleslav, který povede přes mosty do doby, než budou stát lávky přes obě části Labe.

Je to zatracená práce, ve které je řada nepříjemně řešitelných úseků, jako je přejezd Labe, Masarykovo náměstí, Mariánské náměstí, ale třeba také tunýlek u Skautského srubu s přechodem Vinořského potoka nebo bezpečné a oddělené překonání Central Parku, kde nechceme směšovat děti na kolech v parku s cyklomaratonci mířícími na Polabskou.

![](/assets/mistostarosti/272023cyklojizdamestemoznaceno-fd7b323d.png)

*Na snímku je vidět, kde všude a jak by měla vypadat cykloprostupnost městem. Barvy odpovídají způsobu zajištění cykloprostupnosti a je z nich vidět, že například po Pražské to nikdy nebude nejpříjemnější - to bude cesta jen pro zkušené cyklisty. Ale budou alternativní trasy, které budou zklidněné - a o to jde!*

Mimochodem, některé lidi překvapilo, že cykogenerel nás bude stát cca 400 000 Kč plus DPH, protože autorovi musíme zaplatit. Je s tím spousta práce, řada větších konzultací a není to finální účet za cyklistiku ve městě. Jen pro příklad: od projekční firmy máme nabídku na projekt lávky přes Vinořský potok za zhruba milion korun. Projekt, ne celou stavbu! Asi tak se pohybují relace. (Vyřešíme to zřejmě jinak, mostek bude v jiném místě, kde nebude tak složitý a drahý, nebojte, taky o tom přemýšlíme!)

![](/assets/mistostarosti/272023cyklojizdamestemoznaceno-5e906020.png)

*Jeden z návrhů, jak by mohla vypadat křižovatka na Ivana Olbrachta po chystané přestavbě. Zmizel by ostrůvek, zvětšil se chodník u městského úřadu, který by dostal pruh pro kola, takže by se od Masarykova náměstí až ke škole dalo jet po cyklopruhu či smíšeném pruhu. Tak vypadá práce na cyklogenerelu - návrhů je několik, je nutno je projednat s dopravkou a dalšími dotčenými.*

## 🚕Studie parkování

Rozjeté jsou již nějakou dobu práce na studii parkování. Přes červen jsme si nechali spočítat, kolik aut kdy a kde parkuje. Je to brané po ulicích v celém městě a přijde mi to fest zajímavé.

*Co nám data třeba říkají?*
Tak například severní část sídliště Brandýs mezi ulicemi Chobotská - Kralupská - Brázdimská: v noci zde parkuje 517 aut, ve dne 313 aut. To je sice slušný rozptyl, ale zase to ukazuje, že hodně aut tu parkuje trvale. Ne, nenahrazují je auta dojíždějících. Naopak máme řadu lokalit, kam se ve dne nahrne víc aut, než tam bylo v noci.
Co s tím? Už před tím jsme si řekli, že data a opatření asi nebudeme vyhodnocovat sami. Nemáme na to čas ani odbornost. Vysoutěžíme konzultační firmu, která nám data interpretuje a poradí, co dělat, zda a kde pokračovat v parkovacích zónách atd. Po prázdninách snad bude jasněji.

## ⚠️Vizuální identita města

Spustili jsme veřejnou soutěž o vizuální identitu města. Proč, když má město erb? Tady se musím omluvit paní Tiché, někdejší mluvčí úřadu, před lety jsme se o to pohádali a já neměl pravdu. Město opravdu potřebuje mít jednotnou grafiku, v níž se presentuje, aby to vypadalo hezky a profesionálně a taky, aby se grafické návrhy rychle a přitom kvalitně vytvářely, čemuž právě připravené návrhy pomáhají. Přihlásit se můžete i vy, zadání najdete v komentářích, vítěze čeká odměna 200 000 Kč, další 4 návrhy dostanou alespoň skicovné 10 000 Kč.

## 🗑️Passportujeme popelnice na směsný odpad

V červenci bude probíhat passportizace nádob na směsný odpad. Podle městské vyhlášky musí být popelnice označené číslem popisným, ale velmi často nejsou. Bude tedy nutno popelnice, které chcete svážet, vytáhnout na ulici. Budou olepeny štítkem a zapíše se do databáze, kde se nacházejí. Toto budeme několikrát opakovat, abychom označili všechny popelnice. Do konce roku takto budou označeny všechny svážené popelnice. Od roku 2024 se neoznačené popelnice nebudou svážet. Následně bude na podzim potřeba se k vlastnictví popelnic přihlásit, tedy zaregistrovat si označené popelnice k občanovi s trvalým bydlištěm v obci.

![](/assets/mistostarosti/272023cyklojizdamestemoznaceno-91c882c8.jpeg)

*Lidi si ze stání na tříděný odpad dělají sběrný dvůr, ale…*

🛍️V pátek ještě **Rada schválila developerskou smlouvu s Traxialem** , stavitelem obchodního komplexu ve Staré Boleslavi. Firma po čtyřech měsících interně dořešila smlouvu schvalující připojení na infrastrukturu města, ve schválené městské verzi udělala hromadu změn, smlouvu nám dala na schválení za čtyři dny a na pátek si sjednala kolaudační řízení se stavebním úřadem. Ani jsem neměl chuť se zeptat, jak dopadli.

🎉Příští týden Rada nezasedá, jsou dva dny svátky, takže si beru volno a budu doma dodělávat rozpočet a plán odpadového hospodářství a provozu městského MHD. V odpadcích nás od příštího roku čekají velké změny!

Tím pravděpodobně ani nevyjdou Místostarosti.

*Užijte si svátky a klidnější týden v #městoje♥️*

Patrick Zandl