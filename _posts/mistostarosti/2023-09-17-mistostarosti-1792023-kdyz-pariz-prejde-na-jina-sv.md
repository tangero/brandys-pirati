---
layout: post
title: "Místostarosti 17.9.2023: Když Paříž přejde na jiná světla, máme problém… "
excerpt: "Město řeší standardizaci osvětlení v památkové zóně kvůli problémům s dodavateli a vysokým nákladům na zakázkové řešení. Vzniklo Re-use centrum ve Staré Boleslavi, které podporuje opětovné využití věcí a vzdělávání v odpadovém hospodářství. Úřad také čelí sporům s firmami, které porušují smlouvy o využití městských pozemků. Plánuje se výměna poškozeného osvětlení na mostě a další cyklistické projekty."
date: 2023-09-17 18:37:49 +0000
author: "Patrick Zandl"
category: "mistostarosti"
image: /assets/mistostarosti/mistostarosti1792023kdyzparizp-62a51a10.jpeg
source: "substack"
source_id: "137127263.mistostarosti-1792023-kdyz-pariz"
---

Dobrý den.

🏙️📝Chtěl jsem začít několika příjemnými drobnostmi. Dokončili jsme hned několik hezkých oprav, které jsou k užitku a které nás ve městě dlouho trápily, ale musím připustit, že asi nedoceníte administrativní náročnost “drobností”, jako jsou třeba výměny oken. Tak pojďme na větší věci.

💡S památkáři jsme zapracovali na projektech osvětlení v památkové zóně. Měla by se konečně osvětlit zatáčka kolem zámku dolů k mostu, bylo třeba si s památkáři vyjasnit podobu kandelábrů. Potřebujeme, aby to bylo nějak standardizované, abychom při každém projektu neosazovali nějaké jiné sloupy a podoby lamp, takže jsme se ujednotili na verzi pro hlavní silnice, vedlejší silnice a pěší prostory v památkové zóně. Ono totiž ty světla, co dnes máme třeba na Pražské od závor na náměstí, město koupilo od dodavatele, který je dodával pro Paříž. Jenže Paříž už dávno používá jiná světla a pro nás těch pár sloupů za rozumné peníze nikdo nevyrobí. Takže řešíme, na co přejít. Potřebujeme jít do nějaké standardní nabídky, protože zakázkové věci jsou pro nás nepraktické a drahé. Jsme malý zákazník. Hezké hotové věci se ale zase nehledají úplně jednoduše a u městského imobiliáře je to dost častý problém. Na chodníku pod zahrádkou Felicity dolů k mostu budou jen vestavěné světelné puky, montovat tam nějaké napodobeniny plynových lamp na zeď, o které bychom se mlátili hlavou, jsme odmítli. Dále pokračujeme s projektem výměny světel na mostě, která jsou v překvapivě dezolátním stavu, na to že jim je cca 13 let. Realizace se chystá na příští rok, letos snad ještě stihneme tu “zatáčku” na Ostrůvku.

🙏Je velmi zajímavé, jak malá je úcta k městskému majetku a právu. Je zcela obvyklé, že lidé si oplotí nebo jinak používají městský pozemek bez jakéhokoliv souhlasu města nebo s městem uzavřou smlouvu a následně se jej snaží vydrbat. Dva případy se teď nahnuly k významnému konfliktu. V prvním případě jde o nadnárodní firmu, která se snaží vykroutit ze třístranné plánovací smlouvy, v tom druhém o lokální šíbry, kteří se snaží o něco podobného na dvoustranné plánovací smlouvě. Obě společnosti velmi významně překvapilo, že úřad neustoupil a suše oznámil, že na smlouvách i právech trvá a je připraven na vleklý spor.

♻️Asi největší událostí bylo sobotní otevření Re-use centra ve Staré Boleslavi na Dolíku. Re-use centrum je místo, kde můžete zdarma odevzdat věci, které už vám dosloužily, někdo by je ještě mohl použít a zároveň se už majiteli s nimi nechce do nějakého bazaru. Věci jsou pak za pár korun k mání.

![](/assets/mistostarosti/mistostarosti1792023kdyzparizp-62a51a10.jpeg)

Re-use centra jsou součástí státní koncepce nakládání s odpadem, okopírovaly se ze zahraničí, kde ale navazují na tradice blešáků, sousedských prodejů a dalších podobných způsobů znovupoužití starých věcí. U nás tahle tradice není. Řada sousedních měst do Re-use naskočila, postavili si na to krásné velké haly za miliony korun a přitom přímý ekonomický dosah není zdaleka tak velký. My jsme na to šli jinak. Vzali jsme sklad na Dolíku, který už nájemce nepotřeboval (a platil osmičku měsíčně), do toho jsme dali regály, trochu vybavení a obsluhu. A máme Re-use. Menší, ale také ekonomičtější. Propojili jsme se zároveň s ostatními aktivitami pro znovuužití, které ve městě existují - od Dobromyslu, přes Šestej smysl až po Komunitní zahradu. Ve skutečnosti spatřuji hlavní aspekt Re-use centra a podopory těchto aktivit v dalším vzdělávání lidí v odpadovém hospodářství. Urgentně se potřebujeme dostat na vyšší procento třídění, abychom platili nižší sazby za ukládání odpadů, nebo budeme muset likvidaci odpadů ve městě radikálně zdražit. K tomu by nám mohla pomoci komunita lidí zajímajících se o tzv. cirkulární ekonomiku. V každém případě, až se budete chtít něco poslat dále, stavte se na Re-use. Jinak nebereme zde všechno, prostory jsou omezené, ale jinde je součástí Re-use třeba i nábytek. To ve Staré Boleslavi kvůli prostorům možné není, stejně jako se třeba nebere elektronika nebo oblečení (to dělá Dobromysl).

![](/assets/mistostarosti/mistostarosti1792023kdyzparizp-49e39fb9.jpeg)

🚲Nejvíce času v plánování zabraly tento týden cyklozáležitosti. Bylo u nás větší setkání věnované plánování cyklostezky mezi Prahou a Brandýsem, vše se k dobrému posouvá, jen v jednom úseku je to takové právně vachrlaté. Načež se zástupce dotčené obce zachmuřil a pravil “no tak tam nic stavět nebudeme, když to nejde. Jen se tam projede bagr a za ním auto se štěrkem.” Od té doby to byla odpověď na každý problém :)

🚲My pokračujeme s plánováním úprav v našem městě tak, abychom co nejdříve zprovoznili koridory ke školským zařízením. V pátek jsme s architektem Janem Burgermeisterem vyrazili do terénu, pak jsme to zakreslili a v dalších dnech se začnou rozpracovávat potřebná opatření, žádosti a případně projekt.

🚃Příští týden budeme z velké části nuceni věnovat vlaku. Zastupitelstvo si vyžádalo zpracování návrhu změn územního plánu, s tím se musíme posouvat. Ale především máme schůzku se zástupci Středočeského kraje, abychom si všechno sladili.

Slazený týden i vám z #městoje❤️ přeje

Patrick Zandl