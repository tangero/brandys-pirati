---
layout: post
title: "Brandýsko-Boleslavské místostarosti 8.1.2023: odpadové tanečky a Parkovací dům"
excerpt: "Řeší se příprava Parkovacího domu, včetně projednání studie s vlastníky pozemků a dopravním odborem, a zvažují jeho dočasné bezplatné využití. Probíhá příprava prodeje nechtěných vozidel (Autobazar Brandýs) a odstranění černé reklamy, koordinované s policií. Kulatý stůl o odpadech ukázal nízkou účast v projektu sběru kuchyňského odpadu, město proto plánuje lepší osvětu a změnu systému svozu. Důraz je kladen na snížení směsného odpadu, včetně kontroly smluv firem a ubytoven."
date: 2023-01-08 19:17:08 +0000
author: "Patrick Zandl"
category: "mistostarosti"
image: /assets/mistostarosti/brandysko-boleslavskemistostar-1c86f970.jpeg
source: "substack"
source_id: "95482401.brandysko-boleslavske-mistostarosti-b0d"
---

Dobrý den,

přijměte přání všeho nejlepšího do nového roku 2023 a přikládám PéeFko, které ve mě v tuto chvíli rezonuje (autor je mi neznámý):

![](/assets/mistostarosti/brandysko-boleslavskemistostar-1c86f970.jpeg)

🏙️✍️Týden místostarostí začal **pracemi na Parkovacím domě** . Varianty přístupových cest, které se projednaly před Vánoci s vlastníky pozemků je třeba zakreslit do Studie. Tu je následně nutno projednat se všemi tak, aby se došlo ke shodě. Shodnout by se měli nejen vlastníci okolních pozemků, ale třeba také také dopravní odbor. Projednání s veřejností bylo slabým bodem práce minulé radnice. Záležitosti se projednávaly hodně “od stolu” a “na sílu”, takže s nimi nebyli lidé příliš srozuměni. U parkovacího domu je výsledkem například to zářivé svícení do oken v sousedství, které zatím nešlo zregulovat (snad během týdne bude změna!). Tohle chceme změnit a ačkoliv nepůjde vyhovět všem, rozhodně se budeme snažit být při veřejném projednání vstřícní a hlavně vysvětlit, co a proč se dělá. Teprve po slyšení vzniká projekt, který dostává stavební povolení a může se vysoutěžit a stavět.

🅿️Na zmatlaném parkovacím domě je dobře vidět, jak pitomé je věci nepromyslet předem. Nápravou poměrů a snahou o zlepšení situace kolem parkovacího domu trávím skoro stejně času, kolik nyní tráví přípravou řádově většího projektu školy v Boleslavi Robert Pecha - starosta. Jenže postavit cestu dodatečně či zhasnout světla, jejichž provoz je nastaven v podmínkách dotace, obnáší skoro stejný počet jednání, jako vyžebrat tři čtvrti miliardy korun na novou školu - proto je to blbě a neefektivní. A kdybyste slyšeli, jak hlasitě se mi smáli železničáři, když jsem je zdvořile poprosil, jestli by nemohli v zídce za nádražím udělat díru, aby se dalo dostat přes koleje od parkovacího domu na polikliniku…

💰A ještě jedna dobrá zpráva k **parkovacímu domu** . Zvažujeme výrazně, že jej po přechodnou dobu nabídneme k užívání zdarma. Lidé si za prvé zvyknou, za druhé nám to pomůže řešit situaci s parkováním v momentě rekonstrukce Výletní ulice. Do třetice ušetříme, protože poplatek za provoz parkovacího automatu je vyšší, než příjem z parkovného, což potěší Jan Jirovský. Robert Pecha mimo jiné vyjednává s PID o tom, že autobusy budou stavět před parkovacím domem, čímž by zase získal větší smysl a pro obyvatele sídliště by byla zastávka mírně blíže.

🚔Ke spuštění se chystá akce **“Autobazar Brandýs”** - tedy prodej vraků, které jsme stáhli z městských ulic. Podepisuje se smlouva s dražebníkem a termín dražby oznámíme snad co nevidět. Podobně se posouvá stažení černé reklamy z okolí silnic, akci po minulé zkušenosti plánuju spíš na březen, až bude země méně studená. Minule, když mě úderem zezadu pan Fischer položil na zem u popelnic na Zápské, mi byla přeci jen trochu zima 😎 Navíc jsou tam nějaké termíny. Obě akce jsme v rámci společného setkání bezpečnostních složek Bezpečné město ladili se státní i městskou policií.

🗑️První středa v měsíci vždy patří **kulatému stolu o odpadech s AVE** . Probírali jsme dobíhající projekt svozu kuchyňské odpadu ze sídliště. Data nejsou příliš povzbudivá, ačkoliv se kuchyňský odpad prý podílí více jak 30% na směsném odpadu, u nás celá akce vygenerovala zlomek a směsný odpad se nám snížil o cca 5%. Nicméně neházíme flintu do žita, musíme zlepšit komunikaci a s projektem pokračujeme. Další vyhodnocení si uděláme s dodavatelskou firmou.

📉Co je smutné: **městu se příliš nedaří plnit cíle snižování směsného obsahu** a lepší třídění. Bohužel kvůli cenám za likvidaci směsného odpadu je to pro budoucnost naprosto stěžejní ukazatel a musíme se na něj zaměřit. Osvětou i změnou systému. V průběhu ledna budeme obesílat firmy podnikající ve městě s upozorněním, že musí mít smlouvu na svoz odpadu a také se zaměříme na nejrůznější ubytovny. O dalším postupu rozhodne strategická porada, ale netajím se tím, že jsem příznivce placení podle rezervovaného objemu popelnice, kdy se domácnost rozhodne, jakou kapacitu popelnice potřebuje a za to si měsíčně platí.

🏄S provozovatelem **sportovního vodního kanálu** jsme probírali problémy související s provozem. Město musí připravit nový manipulační řád, zároveň mlsně pokukujeme po možnosti zprovoznit malou vodní elektrárnu. Rádi bychom se také v dohledné době dostali k rekonstrukci ulice Na Prádle od mostu k můstku na Ostrůvek (a dále na Nižší hrádek). Ulice je často využívána vodáky na kanále, bruslaři a cyklisty a mísení parkujících, chodců a vozidel zde má k ideálu daleko.

🎥S Honza Chleboun navrhujeme **etapizovanou rekonstrukci kina v Brandýse** . V letní pauze bychom mohli zrekonstruovat sociálky, mezi tím se rozhlížíme po dotacích a sympatizujících památkářích, jejichž názor na celkovou rekonstrukci bude bohužel stěžejní a může ji významně zablokovat. Nicméně by si naše městské kino trochu ♥️ za ta léta zasloužilo, nemyslíte?

🏠Čtvrtek jsme ve vedení města věnovali **prezentaci bytové politiky města** . V současné době existuje řada dotačních titulů určených nejrůznějším formám bydlení, v nichž vidíme příležitost opravit chátrající městský fond, ale také jej doplnit o další byty a opravit některé srdcové nemovitosti města. Výnosy z bytů jsou důležitou částí příjmů města a spolupodílejí se na financování jinak ztrátových aktivit. Až si koncepci bytové politiky schválíme, tak vám ji rádi představíme.

🚴🏻A na radě města jsme schválili investici **do pořízení cyklogenerelu** , tedy plánu, jak město udělat průchodným i pro cyklisty. Městu takový dokument citelně chybí, kvůli tomu se prakticky ve všech projektech za poslední dobu na cyklisty zapomnělo a pohyb na kole je po našem městě utrpením. Přitom je zřejmé, že pro pohyb na kole máme ideální podmínky, kopce aby tu pohledal. Kdyby se děti mohly bezpečně dopravit samy mezi školou a kroužky, aniž by se rodiče báli, že se střetnou se zběsilým řidičem, dopravní situaci ve městě i rodičům by to ulevilo. První výsledky doufáme aplikovat na příští školní rok. Mimochodem, novinky z rady města publikujeme pravidelně ve čtvrtek [odpoledne na Facebooku města, například tu](https://www.facebook.com/brandysnadlabemstaraboleslav/posts/pfbid02miAUKrX3wkNMvxQghnkuM6ex7MaZt4WyWkVuvYm9LvgccZnjgEQiP6CpUFSxVQfql) .

![](/assets/mistostarosti/brandysko-boleslavskemistostar-4f788bef.png)

*Jak vypadá takový cyklogenerel v zachycení cest - toto je pracovní verze Jana Burgermeistera.*

🙋‍♂️Koncem týdne budou prezidentské volby. Doražte všichni, ať má zvolený prezident širokou podporu. Volební místnosti jsou téže, jako vždy. Jediný kandidát, který k nám do města dorazí, [bude ve čtvrtek Danuše Nerudová](https://www.facebook.com/events/3409062319362874) , zkusím se na ni zajít podívat. Pokud víte i o jiném kandidátovi, co dorazí, dejte vědět.

Štastnou volbu a vše nejlepší do nového týdne!

Patrick Zandl

#městoje♥️

*PS: tento newsletter byl rozeslán na 438 odběratelů.*