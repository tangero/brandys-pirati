---
layout: post
title: "Místostarosti 7.4.2024: Skoky do Star Wars"
excerpt: "Místostarosta popsal svou cestu po Slavkovském lese, kde navštívil kostel ve Skokách a relikviář svatého Maura v Bečově. V Brandýse-Boleslavi se řešila EIA přeložky II/610, kde město spolu s okolními obcemi podalo připomínky k ochraně krajiny a dopravní infrastruktury. Zahájila se velká rekonstrukce ZŠ Na Výsluní a uskutečnilo se setkání spolků zaměřených na cirkulární ekonomiku, které přineslo řadu praktických nápadů. Vedle toho se místostarosta věnoval řešení řady administrativních problémů, které komplikují plynulý chod úřadu."
date: 2024-04-07 16:19:56 +0000
author: "Patrick Zandl"
category: "mistostarosti"
subtitle: "Skoky do Star Wars"
image: /assets/mistostarosti/mistostarosti742024skokydostar-5224cd0c.heic
source: "substack"
source_id: "143361053.mistostarosti-742024-skoky-do-star"
---

Dobrý den ♥️

🏙️✍️Minulé místostarosti jsem vynechal, celé velikonoce jsem strávil putováním po Slavkovském lese. Mimo jiné mě překvapilo, jak pohodlně je ta oblast dostupná přes hromadnou dopravu, samozřejmě, když nejste líní chodit. Ráno jsem na Zličíně sedl do linkového autobusu, za dvě hodinky jsem vystupoval kousek od [Skoků](https://www.skoky.eu) (ano, panenkomaria skákavá, to je ona) - tam jsem se šel podívat, jak se dělají kostely lowcost, kdybychom ve městě museli opravdu hodně šetřit. Nebojte, dělám si legraci, město vlastní kostel jediný, je výhodně pronajatý a výzdobu neřešíme. No a pak do Bečova vlakem kouknout na relikviář a připomenout si, že je to až třetí nejvýznamnější historický poklad. My tady v Brandýse-Boleslavi víme, že dvojka je Paladium (máme), jednička korunovační klenoty (nemáme). Dlužno ale říct, že presentace relikviáře svatého Maura je perfektní, v tom se máme co učit. A taky je vidět, jak obec turistika za relikviářem pozdvihla a rozvinula. No a pak klášter v Teplé a Mariánské Lázně s trochou té zdravé vody. Čímž na místostarosti nedošlo. Byl to i krátký týden, takže to shrneme jedním zápisem.

![](/assets/mistostarosti/mistostarosti742024skokydostar-5224cd0c.heic)

*Kostel ve Skokách, dnes zaniklé vsi…*

🚧Tak především jsme **podávali vyjádření k EIA přeložky II/610** , která má do budoucna spojit obchvat Brandýsa (není) s obchvatem Prahy (není). Je to taková práce pro budoucnost, dalo se na připomínky vykašlat a za deset let by si tu někdo trhal vlasy (já ne, už žádné nemám, i kdybych tu ještě byl). Rozdělili jsme si práci s Přezleticemi a Podolankou, my jsme spolu s architektem Burgermeisterem zaslali stručné a jasné připomínky v pár bodech. Přezletice s Podolankou podaly šest stran textu. Proč takto? Naše připomínky jsou jasnější a snáze pro úředníky pochopitelné, šest stran textu zase obsahuje velmi podrobnou argumentaci pro plánovače, ale zase je to těžko čitelné pro smrtelníky. Řekli jsme si, že díky tomuto postupu podáme připomínky v obou myslitelných verzích. A o co nám jde? Ta spojka protne krajinu od západu k východu a my potřebujeme, aby nepřetla bez náhrady naše severojižní cesty - ohrožuje například Alej prvňáčků, ale i přejezdy na polích, cesty na Brázdim a další. Taky bychom chtěli, aby nějak moudře integrovala cyklo a vlakový koridor do multimodálního koridoru. Tož uvidíme.

👨‍🏫Něco pozitivního? **Zahájila se velká přestavba ZŠ Na Výsluní** , přibudou kmenové třídy, tělocvična atd - celkem asi za 100 milionů Kč, fakt velká přestavba.

![](/assets/mistostarosti/mistostarosti742024skokydostar-078f104b.heic)

*Poklepání na základní kámen. Proč se dělá? Protože je to takový přelom. Po roce a půl administrativy se konečně může začít stavět. Jupí.*

♻️Měli jsme **setkání spolků činných v cirkulární ekonomice** , bylo to zajímavé a jsem rád, že jsem se nechal Markétou a její prací na Praze 7 inspirovat a také jsme takové setkání uspořádali. Město vloni uspořádalo setkání spolků, jenže tam byly všechny spolky a tam nebyl prostor promluvit o detailech. My jsme si setkání uspořádali v kavárně u Adélky, aby to nebylo ve sterilní jednačce na úřadě a vyplynula z toho celá řada bodů, které by pomohly lepšímu třídění a recyklaci ve městě. Mám z toho plný diář a řada věcí jsou takové, které se dají udělat za málo peněz a hodně pomůžou. Budeme s tímto formátem setkání pravidelně pokračovat, další si uděláme někdy v červnu ...🙂

![](/assets/mistostarosti/mistostarosti742024skokydostar-c37a622f.heic)

*V kavárně u Adélky bylo útulněji, než v zasedačce na úřadě, i když se nás tu sešlo hodně! Mimo jiné bych rád, aby se činnost úřadu více přelévala mimo úřad…*

👎Jinak jsem dva týdny intenzivně věnoval řešení nedodělků a průšvihů, kterých se zase vyskytlo neskutečné množství. Řada z nich by byla i mimo úřad banálně řešitelná, ale úřední cesta je těžká. Už si ani nepamatuju, kdy bych měl z práce dobrý pocit, že se něco hezkého povedlo. Snad jen MiG se vrátil na podstavec do Staré Boleslavi, ale s tím jsem neměl mnoho společného, zejména proto, že tam šlo vše podle plánu a žádný průšvih se nestal.

⚡️ **Chystaná rekonstrukce jedné ulice.** Chodník jde chvíli po jedné straně, pak přechod a na druhou stranu. A za chvíli zase. Ptám se, kdo to bude používat. kdo bude 2x přecházet ulici jen proto, aby se dalo jít po chodníku. A že bude přetrvávat to, že lidi chodí normálně vozovkou. Projektant namítá, že chodník má normovanou šířku, která se na tu jednu stranu nevejde, že by tam chodník byl několik metrů přerušený. Koukám na něj nechápavě a ptám se ho, jestli do toho přerušení nemůže dát užší dlažbu a prohlásit, že to není chodník a nechat na lidech, co udělají. Je z toho v šoku, to ho nenapadlo, uvidíme prý, co na to dopravka. A tak je to tady se vším: když to neschváli dopravka od policie ČR (to není náš úřad!), tak se na to dívá divně i stavební úřad a nebude mít tendenci nám to schválit. Takže o řadu nervů lehčí je nechat lidi dvakrát přecházet silnici, než vymyslet něco, co není úplně standardní, ale respektuje to fakt, že ulice v několika místech úzká. Zjevili byste se, věřte mi.

🏃Už ani z běhání není radost, protože si vždycky naberu tunu fotek na zpracování, černé skládky, černé zábory. Teď jsem nevěřícně koukal na developera, který si v klidu z městského parčíku udělal skládku stavebního materiálu a vůbec mu to nepřišlo blbý. V pondělí to s ním budu muset probrat trochu více v klidu, než jak to proběhlo v sobotu.

🗑️V sobotu byla **akce Ukliďme Česk** o, ale ani jsem se při tom nestihl vyfotit, takže to neplatí.

🥰V neděli jsem si s dětma spravil náladu na [Comic Conu](https://www.comiccon.cz) v pražské O2 aréně. Skvělá byla Talk-show [Anthonyho Danielse](https://en.wikipedia.org/wiki/Anthony_Daniels) , to je ten pán, co hrál robota C3PO ve Star Wars. Vůbec jsem nevěděl, co si mám od pojmu talk-show v takovém případě sledovat. Bylo to poutavé a interaktivní vyprávění o tom, jak se StarWars natáčely, bylo to živé a příjemné. A největší radost jsem měl z toho, že i jedenáctiletá Mařenka té angličtině rozuměla…

A vám vše nejlepší do nového týdne z #městoje♥️

*přeje*

*Patrick Zandl*