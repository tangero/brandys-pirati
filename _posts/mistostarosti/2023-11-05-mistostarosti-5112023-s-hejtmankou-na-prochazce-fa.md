---
layout: post
title: "Místostarosti 5.11.2023: S hejtmankou na procházce fabrikami🤖🍦a🗑️"
excerpt: "Minulý týden navštívila hejtmanka Petra Pecková Brandýs, aby prozkoumala místní průmysl. Prohlídka zahrnovala moderní závod Continental s robotizovanou výrobou palubních desek a digitálními simulacemi, dále Servis-Centrum specializované na výrobu popelářských návěsů a košů s čipy. Nakonec skupina zavítala do Rootvinu, evropského lídra ve výrobě zmrzlinových kornoutů, včetně oblíbených čokoládou potřených trubiček. Město tak představilo rozmanitost svého průmyslu od high-tech po tradiční výrobu."
date: 2023-11-05 18:30:06 +0000
author: "Patrick Zandl"
category: "mistostarosti"
subtitle: "Na návštěvě města byla hejtmanka kraje Petra Pecková a měli jsme zastupitelstvo. Novinek je tedy dost!"
image: /assets/mistostarosti/mistostarosti5112023shejtmanko-2a4f63b6.heic
source: "substack"
source_id: "138613149.mistostarosti-5112023-s-hejtmankou"
---

Minulý týden byl nabitý událostmi. Nejdříve v pondělí bylo zastupitelstvo města, u něhož se zastavím na závěr, v úterý dorazila hejtmanka Středočeského kraje Petra Pecková spolu s radními na prohlídku našeho města. Co taková návštěva obnáší?

## Návštěva hejtmanky Středočeského kraje

Především jsme se chtěli pochlubit průmyslem, který v našem městě máme. Ono se to nezdá, ale jsme významným zaměstnavatelem v regionu a ačkoliv tu nemáme firmy jako Apple nebo Microsoft, máme se čím pochlubit. Nakonec se po dohodě s hejtmančiným týmem namíchal průřez místními zaměstnavateli, aby byla vidět rozmanitost.

🤖Dopoledne jsme šli na **prohlídku do závodu Continentalu** , který zde vyvíjí a také vyrábí palubní desky do automobilů. To už dávno není mechanický budík, v nejmodernější verzi je to OLED panel zalisovaný s patřičnou řádkou čudlíků a provozním počítačem i jeho software do vkusného panelu. Continental u nás zaměstnává kolem čtyř tisícovek lidí a jelikož už to dávno není zaprášená linka, ale robotizovaná pracoviště, stále rostou nároky na vzdělání obsluhy. Continental u nás ve městě má přes 300 robotů. Ti jsou potřeba ke zvýšení produktivity, ale také k čistotě provozu.

![](/assets/mistostarosti/mistostarosti5112023shejtmanko-2a4f63b6.heic)

*Virtuální továrna. Oblečete si oblek nacpaný senzory, který přesně snímá, co děláte. Pak můžete ve virtuální továrně pracovat - a následně se vyhodnotí, zda pracovní postup není navržený špatně. Dá se tak vyladit pracovní postup zároveň v momentě, kdy se linka připravuje - a to šetří čas!*

Závod je krásně uklizený (ne, neuklízelo se kvůli nám), přehledně vedený a já jsem si to vychutnával - něco takového se snaží rozjet výroba v Průša Research, takže u SMT linek jsem si vysloveně debužíroval. Fascinující je automatický sklad. Vyházely se zde klasické regály, je tu speciální konstrukce, po které nahoře jezdí speciální vozíky, které nabírají zpodsebe krabice s materiálem a odváží jej na místo určení. Continental má i digitální dvojče některých nových provozů, takže mohou testovat, jak bude náběh linky probíhat a kde budou její slabiny. Moc hezké: jako by naplnili moji knihu [Mýty a naděje digitálního světa](https://www.melvil.cz/kniha-myty-a-nadeje-digitalniho-sveta/) , kde jsem o takových způsobech výroby psal jako o blízké budoucnosti. Je milé, že v Brandýse je to přítomnost.

🗑️ **Ve společnosti Servis-centrum** , které je skoro přes ulici, je to naprosto rozdílné. Ne horší, jiné. Je to firma, která je dnes doslova dědicem někdejších Melicharových závodů a pozdějšího BSS. Zabývá se kompletací návěsů pro popelářské vozy, takže velkou mechanizací. A maličcí roboti by jim byli na nic. Potřebují velký halový jeřáb a spoustu šikovných mechaniků, kteří propojí, oživí a vyladí nástavbu na podvozku, případně všechno opraví či upraví, jak zákazník potřebuje. Servis-Centrum se majetkově propojilo s boleslavským K-Techem, takže pro odpadové hospodářství v Česku jsou klíčovým dodavatelem všeho možného a i naše město je jejich spokojeným zákazníkem. Zatím znáte jejich popelnice a odpadkové koše, popelářský vůz jsme si zatím bohužel nekoupili, na ten budeme ještě chvíli šetřit.

![](/assets/mistostarosti/mistostarosti5112023shejtmanko-60754bc7.heic)

*V Servis-Centru jsme si prohlídli dílnu i popelnice. Řekne se popelnice, jenže třeba tahle má v sobě čip, díky němuž se správně zaúčtuje majiteli. Takový systém už máme, popelnice u tříděného sběru identifikujeme a s K-Techem a Servis-Centrem na odpadovém hospodářství rádi spolupracujeme.*

🍦Odpoledne jsme dorazili do **Rootvinu, což je významný evropský producent zmrzlinových kornoutů** . Prakticky veškerá zmrzlina prodávaná v Česku se servíruje v kornoutech vyrobených v Brandýse, vyrábějí zde na padesát různých typů. Vím to, s Janem Jirovským jsme se snažili je všechny ochutnat. Sice k nim nebyla zmrzlina, ale ještě horký kornout, sejmutý z výrobní linky, to je tedy velká paráda! Specialitou Rootvinu je vinutá trubička, jejiž vnitřek je vystříkaný čokoládou, což se dělá tak, že se horká čokoláda stříkne do rotující trubičky a tím se vnitřek krásně pokryje. Tyto trubičky se pak u výrobce plní zmrzlinou - prý je prodávají v Lidlu i Kauflandu, musím se po nich jít podívat! Zaujalo nás, že i v něčem tak tradičním, jako je zmrzlina, se stále inovuje. Například Rootvin začal vyrábět papírová návleky na kornouty, které automatická linka přidělá na kornout, takže ať vezme kornout do ruky kdokoliv, kornout zůstane hygienicky čistý. Skvělý nápad, všimněte si toho, až si v Boleslavi na náměstí budete na jaře dávat zmrzku, protože tam takhle zmrzlinu servírují! Je krásné, jak tyhle “staré” linky fungují - staré v uvozovkách, některým je čtyřicet let, jiné jsou montované vloni a stáří jim není na škodu, naopak. Zatímco v Continentalu součástky chápe ruka robota, v Rootvinu kornout do správné polohy na lince foukne stlačený vzduch z kompresoru! Každý obor má prostě své zvláštnosti!

![](/assets/mistostarosti/mistostarosti5112023shejtmanko-09d8cb6d.heic)

*Tahle mašinka vyrábí pláty pro ruskou zmrzlinu. Tenhle stroj ještě dost tradiční, ale vedle něj už je robot, který pláty přesně nařeže, nebojte se, taky se tu robotizuje*

🏰 Pak už nebyl čas a jeli jsme na Plantáž k zámku. Poprosili jsme totiž hejtmanku Peckovou, aby spolu s Ondřejem Kobzou a místostarostou Janem Chlebounem **odhalila Poeziomat** . Co to je? Trubka do poezie města … :) Přijdete, zatočíte klikou, zmáčknete si, co si chcete poslechnout a trubka vám přečte báseň, zazpívá písničku nebo kus městské historie. Poeziomaty po republice šíří právě Ondřej Kobza a my jsme se radostně k tomuto oživování veřejného prostoru připojili. Běžte si ho vyzkoušet, je hned za kašnou! A mimochodem, nápad pana Marka udělat ho z cortenu (to je takový rezavý plech, co už dál nerezne), byl skvělý! Díky tomu poeziomat krásně zapadne do prostoru planáže,  mít ho černý či šedý by vůbec tak dobře nevypadalo. I tohle jsou detaily, na kterých záleží a děkuju za ně!

![](/assets/mistostarosti/mistostarosti5112023shejtmanko-9c058c71.heic)

*Ondřej Kobza se při představování Poeziomatu trochu rozmáchl :)*

Hejtmanka ještě stihla debatu s občany, kterou já už jsem pro další schůzky nestíhal a probíraly se tam prý především věci, které už jsme si tu často říkali, tak se zastavím ještě u toho setkání s průmyslem.

🎓 Hejtmanka Pecková se ptala, **jak může kraj a město pomoci průmyslu** k dalšímu úspěchu. Nutno říct, že všechny tři firmy si naše město pochvalovaly a vlastně měly jedinou připomínku. Že se velmi špatně shání noví zaměstnanci. A všichni svorně horovali pro to, aby kraj a město co nejvíce podporovalo vzdělávání. Radní pro vzdělávání Milan Vácha tak hned z první ruky dostal odezvu na plán místního gymnázia rozšířit se o technické lyceum. K tomu gymnázium potřebuje přidělit od kraje prostředky na adaptaci půdních prostor na nové učebny. Není to zase tak málo peněz, ale pan Vácha souhlasil s tím, že v poměru výdajů a nově zřízených středoškolských míst je to skvělý výsledek a kraj plán podporuje, což znamená, že jej i zaplatí. Pro gymnázium v našem městě to bude skvělý další impuls a všichni se na to moc těšíme!

**Když už jsme u toho gymnázia.** Jednou ze žádostí vedení gymnázia na naše město bylo zlepšení dopravní situace v okolí školy. S čímž souzníme, protože třeba na Zápské je to s přechody vachrlaté, na Královické rovněž a ani parkování před Fakultou není tip-top. Starosta Robert Pecha tedy zadal zpracovat projekty, v pátek po zápské pobíhali naši dopravní preventisté s projektanty a vymýšleli, jak to všechno zrealizovat. Přechody se nemohou dělat, kde se nám zlíbí, jsou na to pravidla, nemohou být příliš často, nemohou vytvářet potenciálně nebezpečné situace, musí se to nakreslit, projednat a teprve pak se dá vzít kýbl barvy. Ale pracuje se na tom!

Já tento týden pokračoval v **procházení stavu majetku města pro účely rozpočtu** . Mimo jiné se připravuje projekt rekonstrukce sítí na radnice, jak datových, tak elektřiny. Situace je na radnici silně suboptimální, obojí bude potřeba rekonstruovat, bohužel za prvé za provozu, za druhé v památkově chráněné budově, takže žádné “hodíme to do drátěných žlabů pod strop”, ale pěkně restaurátorský průzkum a pak opatrně zasekat - a vymyslet to tak, aby to šlo bez velkého omezení úřadu.

V pátek jsem vyrazil **do Čakovic na místo dopadu střely z Cimrmanova praku** . Ten byl letos v květnu slavnostně odhalen u nás v Central parku no a teď bylo na Čakovicích, aby nalezli místo dopadu střely. Nebudu vás napínat, práskla rána, vyrazila jednotka hasičů a místo fakt našla! Situaci jsem využil k debatě se starostou Čakovic Jiřím Vintiškou o našem projektu vlaku. Ten totiž poněkud omezuje Čakovice, neboť se napojuje na stejnou trať, jakou má používat vlak do Čakovic. Samozřejmě horujeme proto, aby tato trať měla nakonec tři koleje, nebyla jen dvojkolejná, to by situaci vyřešilo, bude potřeba si o tom ještě popovídat se zainteresovanými osobami. Moc hezkou akci čakovičtí uspořádali!

![](/assets/mistostarosti/mistostarosti5112023shejtmanko-f206c46b.heic)

*Starosta Čakovic Jiří Vintiška přijímá hlášení místních dobrovolných hasičů o nalezní místu dopadu střely z Brandýsa. Střelu vidíte v popředí. Tohohle by si měl všimnout Jarda Dušek, protože v Brandýse jsme přeci jen už hasičům koupili modernější uniformy 😇 Samozřejmě nic proti úsporám!*

## Zastupitelstvo města

A pondělní zastupitelstvo? Za mne občas zbytečně emotivní na to, že se zde fakticky řešily hlavně moje majetkové body na které stačilo 30 minut, ve kterých jsme od developerů převzali technickou infrastrukturu. A pak nejrůznější nutné zprávy.

**Poprvé jsme se zásadněji zasekli na hlasování o plánu práce Kontrolního výboru.** Ten má kontrolovat, zda všechno probíhá v souladu se zákonem. Nemůže tedy rozporovat, zda město staví to či ono, může ale rozporovat, zda to účtuje či realizuje v souladu se zákonem. Kontrolní výbor se z toho důvodu tradičně přepouští opozici, jejíž kontrolní funkci nikdo nezpochybňuje. Poněkud mrzuté ovšem bylo, že ani po roce se zastupitelstvu nepodařilo shodnout s kontrolním výborem na plánu práce. Kontrolní výbor si neustále osoboval pravomoce, které mu ze zákona nepřísluší, například chtěl kontrolovat docházku lidí na úřadě. Právník Jiří Weigl to už nevydržel a jejich plán doplnil tak, aby byl kontrolovatelný a v souladu s tím, co kontrolní výbor má dělat, kolem čehož se rozvinula emotivní diskuse. Opoziční zastupitel Tomáš Benda se rozčílil, že chceme cenzurovat kontrolní výbor, my jsme mu vysvětlovali, že mu naopak zadáváme a zpřesňujeme dostatek práce a jsme jen mrzutí, že ani po roce si nebyl schopen schválit, co bude dělat. Chvályhodná aktivita Jiřího Weigla byla nakonec odhlasována a kontrolní výbor konečně ví, co má dělat.

**Druhý emotivní bod byla výměna podlahy v nově stavěné sportovní hale.** Původně byla schválena gumová podlaha, která je pro tělocvičnu základní školy univerzálnější a snáze udržovatelná. Nyní, když brandýské basketbalistky hrají první ligu, přišel provozovatel basketbalu s žádostí udělat za 2,5 milionu Kč palubkovou podlahu. Ta je na nejenom dražší, ale i na údržbu náročnější a navíc projekt s ní nepočítal. S ohledem na to, že palubková podlaha je důležitá jen pro basketbalistky a to jen v případě, že zůstanou v první lize, jsem odmítl pro palubkovou podlahlu hlasovat. Za prvé jde o zásah do projektu na poslední chvíli, je to šité horkou jehlou a budou s takovou realizací potíže. Za druhé jsou to další peníze na podporu prvoligovému basketbalu, kterému jsme ale minule poslali milion. Pro ostatní sporty taková podlaha smysl nemá. Za třetí to není konečný účet a detailní rozvahu nebylo možno na poslední chvíli zpracovat. Přitom už bylo nutné se o provedení podlahy rozhodnout, protože by se jinak nestihla změnit. Ostatní zastupitelé mě (a Marka Řebíčka) ovšem přehlasovali, takže palubková podlaha i s těmito výhradami bude.

**Třetí emotivní bod byla zpráva o plánované Základní škole v Boleslavi** přednesená místostarostou Janem Jirovským. Honza se totiž mírně rozčílil ze situace na minulém zastupitelstvu, kdy opozice velmi vyvážený návrh základní školy nepodpořila. A ještě měla baronprášilské řeči o tom, jak ona to měla připravené líp. A tak si Honza dal tu práci, vytahal zápisy ze schůzek a vydokladoval, že opozice pro základní školu udělala za poslední čtyři roky přesně dvě schůzky, po kterých se nic nestalo. A že jsme jako nová radnice připravili svazkovou smlouvu zcela v intencích původních úvah, zejména co se počtu zainteresovaných obcí týká. A projekt konečně dali do pohybu. Takže teď jsme rozdělení: zatímco radnice za školu bojuje a bude se snažit ji dotlačit k výstavbě, opozice je proti škole. A vychytrale říká, že je jen proti takto koncipované svazkové škole, i když ví, že na naši vlastní školu nejsou peníze a sama pro jiné řešení neudělala prakticky nic. Za peníze, které byly, postavila dnešní opozice parkovací dům pro nikoho a zasmluvnila stavbu čistírny odpadních vod pro naše developery. To se nám jistě vyplatí ☠️

**Vstřícným momentem** mohla být chvíle, kdy zastupitelka Liptáková držela proslov o tom, jak jsou tyhle malichernosti zbytečné, jak si nemáme vyčítat minulost - co jsme si, to jsme si. Jenže o pár chvil později v hlasování o prodeji kouska pozemku u břehu potoka zastupiteli radnice už tohle neplatilo a většina opozice pro prodej ruku nezdvihla. A jak se s tím mám teď popasovat já? Zavazuje mě to, nepředkládat prodeje pozemků žádným zastupitelům? Zrovna mám předkládat radě návrh směny pozemků vůči opozičnímu zastupiteli a tyhle myšlenkové nekonzistence mě matou.

Zastupitelstvo jsme ukončili ve vcelku únosný čas, po čtyřech a půl hodinách jednání.

Tak a to je pro tento týden všechno.

*Vše nejlepší do nového týdne z #městoje♥️ přeje*

*Patrick Zandl*

PS: Máme 550 odběratelů Místostarostí. Znáte někoho z našeho města, komu by se informace mohly hodit? Přepošlete mu email, ať si jej také odebírá.

[Share](https://mistostarosti.substack.com/p/mistostarosti-5112023-s-hejtmankou?utm_source=substack&utm_medium=email&utm_content=share&action=share)

*PS: Na kruháči ve Staré Boleslavi někdo udělal hezké zátiší. A tak jsme toto místo se starostou využili k tomu, abychom projednali projekt chodníků na Boleslavské. Příjemné pracoviště, jen trochu hydratovalo! Přijdete také posedět?*

![](/assets/mistostarosti/mistostarosti5112023shejtmanko-07bf54ec.heic)

PPS: Kruháč je oficiálně objízdná trasa pro nadměrný náklad, podle KSUS na něm nemůže nic být, žádná zeleň ani výzdoba. Tak až pojedete s nadměrným nákladem, tak stolek prosímvás šoupněte bokem, jo?