---
layout: post
title: "Místostarosti 4.2.2024: Když se staví síť elektronabíječek"
excerpt: "Město plánuje rozšíření sítě dobíjecích stanic pro elektromobily, včetně pomalých nabíječek na sídlištích a rychlodobíjecích stanic v klíčových lokalitách, jako je parkoviště u Sportovní haly. Schválen byl generel vodního hospodářství, který má zlepšit nakládání s dešťovou vodou, včetně obnovy zanedbaných vsakovacích nádrží. Zároveň se připravuje energetická koncepce města, která má vyhodnotit možnosti využití vlastní vyrobené elektřiny. Technické služby navýší úklid veřejných prostranství a město zavádí digitální smuteční oznámení na elektronické nástěnky."
date: 2024-02-04 14:59:03 +0000
author: "Patrick Zandl"
category: "mistostarosti"
source: "substack"
source_id: "141363310.mistostarosti-422024-kdyz-se-stavi"
---

Dobrý den,

Vítejte u dalších Místostarostí!

🏙️✍️Minulý týden byl opět nabitý. Pravda je, že máme rozjetých relativně hodně projektů, které nás zatěžují, ale také si uvědomujeme, že aby všechno plynule běželo, musí se začít s přípravou dalších věcí, aby se posunuly ze stádia papírování v momentě, kdy na ně bude kapacita. Vedení města schválilo pořízení generelu vodního hospodářství, který by měl zahrnout změněné vodohospodářské poměry v našem městě mimo jiné s ohledem na lepší hospodaření s dešťovou a kanalizační vodou. Jedna z poptávaných kapitol zní “jak vysvětlit Janu Jirovskému, že investovat do chytrých vodoměrů se vyplatí” - nejlépe tak, že se to vyplatí :)

💧Ve skutečnosti nás poněkud trápí stav vsakovacích nádrží. O nich běžný občan neví nic, ale jsou pro nás důležité. Zasakují dešťovou vodu a tím pomáhají udržovat vodu v krajině. Jenže v minulosti se na jejich údržbu moc nedbalo, taky co by se dalo dělat s údržbou díry v zemi. No a tak nám ty díry v zemi zarostly náletovými dřevinami, které trhají stěny nádrže. Ne že by u vsakovacích nádrží vadilo, že z nich utíká voda, ale stejně máme dojem, že by to mělo být poněkud řízené … :)

🔌Jedním z projektů pro budoucí léta je příprava sítě dobíjecích stanic pro elektromobily. Město má dvě dobíjecí stanice, jednu šestistojanovou v parkovacím domě v Brandýse, další v Boleslavi u MŠ Třebízského, kde stále čekáme na navýšení rezervované kapacity pro rychlodobíjení. Chceme dobíjecí stanice doplnit jednak na sídlišti, kde budou “pomalé” AC dobíječky určené k nočnímu zaparkování a dobíjení přes noc a za druhé v “obrátkových” lokalitách, jako je třeba budoucí parkoviště u Sportovní haly. Je to dlouhodobý projekt, jsme úplně na začátku, kdy hledáme odborné partnery - město do toho vloží lokality. Sešli jsme se s relevantními hráči na trhu, budeme to pomaličku posouvat tak, abychom během dvou let síť dobíječek smysluplně rozšířili bez velkého dopadu na rozpočet, s výnosem z ceny dobíjení a s lepší obsluhou pro naše obyvatele.

🧹Řešíme s Technickýma službama navýšení úklidu ve městě. Doposud jsme chodníky a silnice zametali prostřednictvím AVE, jenže v poslední době se objevuje stále více nepořádku i na trávnících. Vypadá to ošklivě. Dohodli jsme se, že vytvoříme jednu uklízecí četu, která město pravidelně každý týden projde a budeme monitorovat, zda to bude to kýžené optické zlepšení - a co nás bude stát.

👩‍⚖️Město má novou právničku, která přebírá funkci Kamily Janáčkové. Kamila odešla do ČNB, kde má na starosti právničinu kolem bankovních regulací, to je skvělý kariérní posun, ke kterému jí blahopřeji, zaslouží si ho. A těšíme se na spolupráci s paní Martou Weiglovou, jejíž jmenování potvrdila ve čtvrtek rada města.

⚡️Podobně se řeší příprava energetické koncepce města. Nechceme mít jen “papír pro papír”, ale chceme zodpovědět otázky, které jsou pro nás důležité, především spočítat, zda má smysl udělat “městskou energetickou síť”, po které si budeme rozvádět do objektů města elektřinu, kterou vyrobí naše elektrárny - od kogenerační jednotky po fotovoltaiky. Proč bychom tuhle elektřinu za pár drobných prodávali do distribuce, když si ji umíme použít sami. Zatím připravujeme zadání, pak poptáme firmy. Naopak se dokončuje koncepce vytápění pro BBM pro Královice.

🪦Drobnosti? Zkoumáme možnost dostat na digitální nástěnky města smuteční oznámení. Dnes jsou smuteční oznámení velmi používanou součástí nástěnek a od jiných měst víme, že je to nejpoužívanější část digitálních nástěnek. Už jsme vyzkoumali, jak to do elektronického jde přidat a jen se musíme domluvit s pohřebními službami, zda budou ochotné ty smuteční oznámení do systému nahrát.

🖼️Máme hotový grafický manuál k nové identitě, takže se postupně začínají všechny grafické výstupy města překlápět do nové identity. A protože mi došly vizitky, bude moje zřejmě první v nové identitě :)

Vše nejlepší do nového týdne z #městoje♥️

Přeje

Patrick Zandl