---
layout: post
title: "Místostarosti 5.3.2023: Proč nejde město řídit jako firmu?"
excerpt: "Článek vysvětluje, proč nelze město řídit jako firmu – musí sloužit všem skupinám obyvatel, což vyžaduje kompromisy a vyšší náklady. Zabývá se aktuálními tématy jako pokládka optiky na sídlišti, rozšíření svozu bioodpadu nebo distribuce třídicích tašek. Dále zmiňuje plánovanou rekonstrukci stoupaček v Lipové ulici, úpravy v Dragounské rezidenci a řešení stížností na silnici Karla Lípy. Těžba štěrkopísku u Proboštských jezer pak způsobila dočasné uzavření cesty."
date: 2023-03-05 19:32:15 +0000
author: "Patrick Zandl"
category: "mistostarosti"
image: /assets/mistostarosti/mistostarosti532023procnejdeme-de3d1d48.jpeg
source: "substack"
source_id: "106639563.mistostarosti-532023-proc-nejde-mesto"
---

Dobrý den,

vítejte u prvních březnových Místostarostí. A než se podíváme na novinky z města, tak se zastavíme u filosofického tématu:

## 🏙️✍️Proč nejde město řídit jako firmu?

💰Je to moje oblíbené téma: cena za provoz státu a samosprávy. Proč je vysoká? Velmi často lidé soudí, že je to proto, že město dělá spoustu zbytečných věcí, když něco platí. Jenže to je ten rozdíl. Když si založíte firmu, má svůj konkrétní účel. Třeba se snažíte vyrobit co nejrychlejší auto. No a ten, kdo chce nejrychlejší auto, si ho u vás koupí, zatímco zájemce o nejúspornější auto nebo o kolo jde nakupovat jinam. Tím všechno ve firmě podřídíte rychlosti, tedy tomu, na čem firma staví svůj prodej. A tím také ořežete náklady, protože tam nepotřebujete nikoho na spotřebu a ani na cyklo. Jenže u města je to jiné: město má být pro všechny, pro co nejširší skupinu lidí. Jistě, má nějaký svůj charakter, ale v zásadě má obsloužit všechny: staré, mladé, děti, nemocné i zdravé, pejskaře, kočkaře, běžce, auta i cyklisty. A to je něco, co všechno prodražuje ale také to dělá město dobrým místem pro život. Protože město, kde se pejskaři a rodiči malých dětí hádají o to, čí je tenhle plácek, tam se dobře nežije. Mimo jiné i proto se město nedá řídit jako firma. Je potřeba nacházet kompromisy, které vyhovují všem, ačkoliv jsou třeba dražší. Jenže tím, že vyhovují všem, jsou vlastně levné na osobu - a o to jde. A to je to, co spolu-tvoří rozdíl mezi Německem a Českem. Proto se snažíme zapojit do provozu města nejenom jeho vedení a běžné lidi, ale i opozici. V případě opozice se nám to nedaří, o konstruktivní práci tam je menší zájem, než bych čekal. A proč o tom píšu? To, co se v posledním týdnu dělo ve Sněmovně, je přesně ten způsob, jak se dále republika nepohne.

**⚠️Co nového?**

🕸️Řešíme **výkopové práce na brandýském sídlišti** . T-Mobile a CZNet zde budou pokládat optiku, město zde bude tahat vlastní optiku pro kamerový systém a obsluhu města. Vše se koordinuje tak, aby tyhle práce proběhly najednou, za jedny peníze (a ideálně ne ty městské). Tím by také měly v průběhu příštího roku zmizet ze sídliště kabelové převěsy mezi domy.

🗑️První středa v měsíci vždy patří **vyhodnocování odpadového hospodářství s AVE** . Zvažujeme rozšíření sběru kuchyňského odpadu ze sídliště na zbytek města, ukazuje se přitom, že bude dobré sloučit jej se svozem bioodpadu a zavést celoroční svoz. I když v zimních měsících třeba s nižší frekvencí. Jen musíme ještě dořešit to, aby lidé do bioodpadu neházeli igelitové sáčky - máme kompostovatelné. Příští týden schůzky pokračují, je to teď velké téma.

👜Tento týden by měly dorazit také **třídící tašky** . Sada tří tašek na sklo, plast a papír má objem 30 nebo 60 litrů a budou k dostání za cenu 50 Kč v Infocentru v Kočárovně občanům města. Dáme vědět, zatím si tam pro ně nechoďte.

![](/assets/mistostarosti/mistostarosti532023procnejdeme-de3d1d48.jpeg)

*Tašky mají objem 30 nebo 60 litrů a lze je spojit suchým zipem.*

🏠Po **paneláku v Lipové** ulici se prohání pán, který si měří stoupačky, chceme udělat jejich rekonstrukci. Jenže si stěžuje, že lidi nejsou přes upozornění dané dlouho dopředu doma - tak pokud bydlíte v Lipové, vyjděte mu prosím vstříc, ať máme zaměřeno, spočítanou cenu a můžeme rekonstrukci spustit. Stoupačky jsou už opravdu špatné, každý týden se tam dělá nějaký zásah.

🎸Řešíme s Muzikantským domečkem úpravy **nutné v objektu Dragounské rezidence** , kde by si měli časem pronajmout objekt číslo 132. V areálu tak zachováme plně dětské využití - ještě bude potřeba časem nějak moderovat “provozní řád” areálu tak, aby si všechno bezproblémově sedlo s Klíčkem v sousedním objektu.

![](/assets/mistostarosti/mistostarosti532023procnejdeme-c3c14520.jpeg)

*Nemůžeme najít datum revize zkoušky tohoto hasicího přístroje, kontumačně jej bereme jako mírně za zenitem…*

🛣️Řešíme stížnost na **kvalitu povrchu na ulici Karla Lípy** - město tu před dvěma lety slíbilo vyřešit díry, nějak to neklaplo, děr za tu dobu přibylo a tak se na to zkusíme podívat.

⛵️Pokud vás zajímá, proč zmizela **cesta kolem části Proboštských jezer** na straně u Labe, tak se sem postupně rozšiřuje těžba štěrkopísku. Těžař zde odkrývá hlínu a tím dosavadní vyšlapaná cesta spojující silnici do kempu s komunikací kolem Labe vzala za své. Budeme o tom příležitostně jednat, nicméně město tam pozemky nevlastní a je to aktivní dobývací prostor. S těžbou U Jatek to nemá žádnou souvislost.

👨‍⚕️Snažíme se mírně popojet se **sháněním nových doktorů** do města. Máme rozjednané posílení ortodoncie čili rovnátek ve městě. Je to další úzký profil s dlouhými čekacími lhůtami. Když to vyjde, monopolizujeme do města veškerou ortodoncii na Praze-Východ, tak nám držte palce, zatím je to ještě daleko a dáme včas vědět. Zajímají nás i další specializace, jenže ne vždy město umí pomoci, například pozemky na výstavbu ordinací a domů bohužel nemáme.

💦Jednáme o strategii **zavádění chytrých vodoměrů** . Vodovodní síť je v režii města a je potřeba mít o ní přehled. V zahraničí se chytré vodoměry používají za prvé pro lepší přehled odběratelů o odběrech, za druhé pro lepší přehled provozovatele vodovodní sítě o provozu a ztrátách v ní. Voda bude čím dál vzácnější, je třeba se na to připravit. Letos vyměňujeme téměř polovinu vodoměrů (to určuje legislativa), takže v úvaze je, že větším klientům dáme chytrý vodoměr automaticky, menším za nějaký drobný příplatek s funkcemi pro něj. Zatím prověřujeme, co je vůbec k dispozici. Bereme to jako další běh na dlouhou trať, se kterým se ale musí začít - a teď jsme na samotném začátku. Jen připomínám, že některá města v okolí přes léto omezuje napouštění bazénů, protože nemají dost vody a výtěžnost našich pramenů taky klesá. Za tím účelem jsme v zastupitelstvu i přes odpor opozice prosadili poměrové navýšení cen vodného a stočného tak, abychom mohli provádět údržové i další rozvojové práce. Populismus nefunguje, voda se neptá, od koho jste si chtěli koupit hlas. Abychom udrželi dobrou cenu a službu, musí nás zajímat minimalizace ztrát jak v naší vlastní síti, tak u odběratelů. Protékající záchody či propouštějící zpětné ventily v bojlerech jsou zbytečný náklad.

Vše nejlepší do nového týdne z #městoje♥️

přeje

Patrick Zandl

*PS: Newsletter byl rozeslán na 481 adres. Pokud znáte někoho, koho by zajímal, přepošlete mu jej.*