---
layout: post
title: "Místostarosti 18.2.2024: 🔌 Elektřina pro živé město"
excerpt: "Město řeší nákup elektřiny na burze, přičemž strategie zahrnuje rozdělení do tří balíků s ohledem na geopolitickou situaci a ceny energií. Probíhají úpravy územního plánu kvůli stavbě kolejové trati a dalším projektům v rámci Pražského metropolitního regionu. V diskusi o kulturním domě se zvažují dvě hlavní varianty: nákup a rekonstrukce Labína nebo postupná výstavba menších prostor. Současně se řeší opravy poškozených komunikací a příprava na sezónní údržbu."
date: 2024-02-18 15:34:13 +0000
author: "Patrick Zandl"
category: "mistostarosti"
image: /assets/mistostarosti/mistostarosti1822024elektrinap-67fee80f.webp
source: "substack"
source_id: "141791461.mistostarosti-1822024-elektrina-pro"
---

Dobrý den,

Vítejte u dalších místostarostí. Zima pominula, sníh slezl a obnažil díry v silnicích, na které si lidi oprávněně stěžují, ale řešit je bude možné až za pár týdnů, až budou stabilní teploty a rozjeté obalovny asfaltových povrchů.

Ad pondělní blokáda silnic části agrolobby, podrobnější informace [najdete na webu města.](https://www.brandysko.cz/ocekavane%2Dkomplikace%2Dve%2Dverejne%2Ddoprave%2Dv%2Dpondeli%2D19%2D2%2D2024/d-65448)

**Reklamní vsuvka:** víte, jak relaxuju? Ukazuju firmám, jakou změnu pro ně představuje AI. **Můj workshop [AI ve firmách](https://www.aivefirmach.cz)** je společná interaktivní SWOT analýza toho, jak na vaši firmu dopadne umělá inteligence.

![](/assets/mistostarosti/mistostarosti1822024elektrinap-67fee80f.webp)

🏙️✍️Jednou ze zásadních místostarostí je **nákup elektřiny** . Město ještě před mým nástupem na radnici zvolilo systém nákupu elektřiny na kladenské komoditní burze, což byl tehdy vhodný systém, dnes je ovšem poněkud stresující. Předpokládá se, že minimálně na rok dopředu tušíte, jak se budou vyvíjet ceny energií, abyste ve vhodnou chvíli nakoupili veškeré podstatné množství pro spotřebu města. Jen tak pro představu, bavíme se asi o dvaceti milionech korun. Když se netrefíte a koupíte draho, bude z toho malér, když koupíte levně, tak si toho nikdo nevšimne, protože energetický rozpočet se sestavuje rok předem. Takže je to trochu pakárna. Několik týdnů jsme tedy s Markem věnovali zkoumání toho, kdy nejlépe nakoupit. V zásadě jsme se shodli na tom, že cenu pro Brandýs nyní určuje ochota Íránu vstoupit do války na blízkém východě, Netanjahuova sveřepost zdecimovat Gazu a schopnost Ruska a Ukrajiny obnovit co nejrychleji dodávky plynovody do Evropy. Nakonec jsme se nákup rozhodli rozdělit do tří větších balíků, ten první budeme nakupovat právě nyní, kdy se nám zdá, že elektřina je za velmi příznivé ceny, další uděláme po očekávané květnové korekci a pokud se nebude dělat zásadní korekce směrem dolů, nakoupíme ještě před létem zbytek lektřiny. Pokud by se ceny zjevně korigovaly dolů, počkáme ještě na podzim, ale to už ceny bývají tradičně horší, protože dokupuje ledaskdo. Navíc jsme se rozhodli elektřinu nakoupit na dva roky dopředu. Situace je vachrlatá, úplně se nám nezdá, že nákupní ceny na burze půjdou ještě podstatně dolů, naopak se nám zdá, že je vhodné pro město nakoupit všechno najednou a mít na dva roky pokoj. Za dva roky do energetického mixu snad už přidáme nějakou další vlastní produkci a budeme moci objemy odběrů přehodnotit.

![](/assets/mistostarosti/mistostarosti1822024elektrinap-8e520ef2.jpeg)

*Velká voda odnesla povrch z části mlatové cesty Husovou alejí. Opravíme, až trochu lužní les proschne a nebude hrozit pád dalších stromů…*

🚂V pondělí dorazil Jiří Snížek, náměstek hejtmanky středočeského kraje pro územní plánování a rozvoj. Na stavebním úřadě jsme **probírali změny v územním plánu související se stavbou kolejové trati** a také souvislosti s některými dalšími stavebními projekty středočeského kraje a chystané strategie rozvoje Pražského metropolitního regionu, do kterého spadáme. Tohle jsou věci, které děláme s několikaletým horizontem a které se musí podchytit, abychom nad tím jednou nekroutili hlavou. Musím pochválit náš stavební úřad, že se zhostíl setkání velmi profesionálně.

🎩Většina ostatní práce představovala **kontrolní dny jednotlivých projektů** s posuny, které asi nikoho mimo úřad nezaujmou. Důležité je **dopracování variant kulturního domu,** které se mají předkládat na zastupitelstvu. Je dobré si na rovinu říct, že neexistuje dnes ideální a přitom realistická varianta, jak by město mohlo přijít ke kulturnímu domu. Dotace na něj skončily a nezdá se, že by se v nejbližší době opakovaly, i když to ještě ověřujeme. Projekt tzv. Orlovny by vybudoval marginální kapacitu za dosti nevýhodných podmínek pro město. Tuto kapacitu jsme dnes schopni pokrýt z jiných zdrojů. Na stole jsou typově dva projekty: nákup Labína a jeho postupná rekonstrukce, to za prvé. Za druhé výstavba nejprve polovičních prostor a jejich pozdější rozšíření. Na velký projekt na zelené louce město nemá, úvěrové zatížení výstavbou čistírny odpadních vod je zkrátka příliš velké. Poctivě jsme projeli desítku variant, v závěru se kloním k dvěma z nich: postupně budovaná novostavba nebo nákuup a rekonstrukce Labína. Všechny varianty mají své podstatné výhody i nevýhody a v zásadě hodně jde o to, jak na závěr konkrétní podmínky utřepeme, protože to rozhodne o podstatné výhodě pro ten který projekt. Jen tak na okraj, pro novostavbu drží město čtveřici pozemků, které přicházejí k úvaze, takže i pro nový projekt je z čeho vybírat. O nákladech na stavbu to ovšem nerozhoduje, ty jsou dosti rovnocenné. Budeme se tím ještě pár týdnů zabývat, je kolem toho hodně prověřování alternativ, takže o tom ještě ode mne uslyšíte.

💰Zároveň s tím se chystám na to, že pokud do projektu kulturního centra půjdeme, bude velmi pravděpodobně nutné prodat majetek, který dnes město drží, nerozvíjí a blokuje si tím další možnosti. Typově se to týká celého areálu na dolíku, který potřebuje rekonstrukci, pro město nemá žádný strategický ani ekonomický význam a pro město by bylo užitečnější investovat peníze z něj do jiných strategických projektů.

☘️Za dva týdny je zároveň projednávání **koncepce řešení území Houštky** . Dne 29.2. bude v zasedacím sále na Ivana Olbrachta od šesti hodin projednávání koncepce, je dobré tam dorazit a říct k tomu svoje. Nezapomínejte na to, že minulé vedení se sesypalo z několika nesouhlasných názorů lidí, když se projednávala možnost opravy Slunečních lázní pro základní školu soukromým investorem. Byla to vlastně poslední možnost, jak Sluneční lázně zachránit, protože se tehdejší vedení zaleklo nesouhlasu lidí, od dohody ustoupilo, nechalo lázně dále chátrat a dnes jsou již nevratně poškozené. Což ale neznamená, že na jejich místě nemůže vyrůst něco jiného. Přeci jenom vedení města chce nejenom vizi, ale také politickou odvahu a smíření se s tím, že všem se zavděčit nelze.

![](/assets/mistostarosti/mistostarosti1822024elektrinap-ae8f841d.jpeg)

🖼️Na víkend jsem odjel do Olomouce, což je velmi inspirativní město. Je zajímavé sledovat, jak zde byla proměněna celá řada dříve chátrajících armádních objektů v centru města v zajímavé projekty. Například objekt [Long story short](https://www.longstoryshort.cz/) , někdejší armádní kuchyně v samém centru města, se proměnila v krásnou restauraci a ubytování pro poutníky, dnes je středobodem místní kulinářské scény. Něco takového by bylo zajímavou variantou pro některé naše objekty a budu muset zapátrat, jaká je ekonomika za příběhem Long story short.

![](/assets/mistostarosti/mistostarosti1822024elektrinap-f0bf9c31.jpeg)

*Takováhle přestavba by našemu Dolíku samozřejmě slušela. Jen zdroje na ni chybí. Areál Long Story Short v Olomouci stojí za pozornost!*

Příští víkend jsem na zasedání republikového výboru Pirátské strany v Benešově, jsem zvědavý na inspiraci ze středočeského města.

Vše nejlepší do nového týdne z #městoje♥️

Přeje

Patrick Zandl

*PS: Newsletter byl rozeslán na 562 odběratelů.*