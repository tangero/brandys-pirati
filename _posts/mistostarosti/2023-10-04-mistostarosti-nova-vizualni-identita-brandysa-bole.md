---
layout: post
title: "Místostarosti: Nová vizuální identita Brandýsa Boleslavi"
excerpt: "Město Brandýs-Boleslav přijalo novou vizuální identitu od grafika Vojtěcha Kollerta, která nahradí dosavadní nekonzistentní grafické materiály. Klíčovým prvkem je stylizované písmeno „B“ odvozené z městského znaku, doplněné o upravený erb a vlastní řez písma pro nadpisy. Návrh umožňuje jak konzervativní, tak moderní využití, například na úředních dokumentech nebo plakátech. Postupně budou vytvořeny šablony a manuál pro jednotné použití, přičemž staré materiály se nebudou hromadně likvidovat."
date: 2023-10-04 10:30:12 +0000
author: "Patrick Zandl"
category: "mistostarosti"
image: /assets/mistostarosti/mistostarostinovavizualniident-632f6cf9.png
source: "substack"
source_id: "137650499.mistostarosti-nova-vizualni-identita"
---

Vítejte u dalšího vydání Místostarostí. Dnes budou zaměřeny jen na vizuální identitu, proto také vycházejí mimořádně ve středu. Rada města před týdnem akceptovala názor komise [a vybrala vítěze](https://www.brandysko.cz/mesto-ma-svou-jednotnou-vizualni-podobu/d-63718) (zde jsou kompletní informace), jímž se stal Vojtěch Kollert.

Než si vizuální identitu města představíme, tak se na chvíli zastavme u toho, k čemu vlastně taková vizuální identita je.

## Proč vlastně má mít město vizuální identitu

Ta první stránka je čistě praktická. Město produkuje větší množství nejrůznějších tiskovin a grafických materiálů, od úředních dopisů, přes nejrůznější informační tabulky, až po plakáty informující o akcích. Jenže, s čestnou výjimkou úředního dopisu na to neexistují žádné šablony, všechno se připravuje ad hoc, takže buďto to úředník splácá ve Wordu, nebo (výjimečně) se to zadá a zaplatí externímu grafikovi, či se to raději neudělá, aby se to nepokazilo. I vzhled úředního dopisu útrpně vytvořilo IT oddělení. Je to drahé a je to zdlouhavé, protože ke každé takové grafice se nakonec vyjadřuje několik lidí, jestli to “takhle může být”.

Ta druhá je věc presentace. Město by se mělo presentovat jednotně, už podle vzhledu plakátu, příspěvku na sociální síti nebo třeba vstupenky do památky by mělo být zřejmé, že jde o oficiální záležitost města. To je praktické - a navíc to i dobře vypadá. Nezřídka se stává, že lidé nám říkají, že to byla moc hezká akce a škoda, že takovou nepořádá město - a přitom je to akce městem pořádaná. Jenže to z její prezentace nebylo patrné.

## Výhody vítězného návrhu

Vítězný návrh měl pro mě osobně celou řadu výhod. Především měl nápad - nešlo o další variaci na vlnovky značící řeku, které byly ve více jak polovině došlých návrhů. Sám autor při presentaci příhodně prohlásil, že u řeky je skoro každý město, mnoho z nich u Labe, takže dávat to do loga mu nepřijde odlišující. Viz třeba ten Frýdek Místek nebo Bruntál.

![](/assets/mistostarosti/mistostarostinovavizualniident-632f6cf9.png)

![](/assets/mistostarosti/mistostarostinovavizualniident-7078df50.png)

Nakonec je stěžejní částí návrhu **zvláštně vykousnuté B** , výkus je vzatý z hrotu znaku, zároveň to přeci jen může naznačovat most mezi Brandýsem a Boleslaví a klenutí výkusu odpovídá klenutí klenby zámku i staroboleslavské baziliky. Sympatické bylo, že ačkoliv jsme výslovně preferovali použití celého názvu města, autor rovnou ukázal, že používat historická jména Brandýs a Boleslav je zcela v pořádku a navrhl pro praktické použití užívat jen název Brandýs Boleslav a plné jméno města jen na úředních dokumentech. To bylo sympatické.

![](/assets/mistostarosti/mistostarostinovavizualniident-e03bcd89.png)

Další výhodou je použití erbu města, u něhož Vojtěch Kollert správně odhalil, že erb není heraldicky zcela správně a navrhl jeho dopracování. Zároveň vytvořil možnost od jeho užití upustit tam, kde to není nutné a naopak preferovat jej například na úředních materiálech, kde se pro svou formálnost a tradici skvěle hodí.

![](/assets/mistostarosti/mistostarostinovavizualniident-7e8ca68f.png)

*Možnost použití pro plakáty v konzervativnější i odvážnější variantě*

Tím se nám u návrhu otevírá **možnost jak konzervativního použití, tak moderního užití** , dobře je to ilustrováno dvěmi verzemi návrhů titulní stránky Městských listů. Od té designově “ulétlejší” lze plynule přejít k té více konzervativní. **Viz příklad:**

![](/assets/mistostarosti/mistostarostinovavizualniident-267a26c4.png)

![](/assets/mistostarosti/mistostarostinovavizualniident-a2dc5173.png)

Sympatické je, že pro nás pan Kollert navrhl **vlastní řez písma** , které se má používat pro nadpisy, například jména akcí. V tomto řezu jsou doplněny výřezy do všech dalších verzálek. Zjednodušuje to rozpoznání textu.

![](/assets/mistostarosti/mistostarostinovavizualniident-6731f8df.png)

## Jak jsme vybírali?

Jak dále? V současné době se začíná zpracovávat “manuál”, tedy popis toho, jak vizuální identitu používat a také šablony pro užití. Jelikož nejde o průlomovou změnu, nechystáme se hromadně vyhazovat staré nepoužité materiály, ale je to taky výrazně jednodušší o to, že prakticky žádné ani nemáme, snad jen vizitky s erbem města. Například dopisní papíry se tisknou vždy ze šablony, čili náhrada bude jen náhradou šablony na úložišti. Postupně začneme s novým vizuálním stylem seznamovat občany. Zatím jsme nechali vytisknout pár plachet, které jsme rozvěsili po městě, v dalším týdnu doplníme vybrané autobusové zastávky informací o vizuálu.

Pár dotazů jsme dostali na způsob výběru vizuální indentity. Šli jsme na to dvoukolovým systémem, došlé návrhy (cca 70) nejprve prošla nezávislá komise složená z grafických odborníků, ta vyřadila to, co nesplnilo naše podmínky a doporučila čtyři postupující. Ze zbylých návrhů mohli hlasovat občané města o divoké kartě, tedy o pátém postupujícím do finále, to proto, abychom nepřehlédli mimořádně zajímavý návrh. Ve finále už z pětice návrhů vybírala “závislá porota”, tedy představitelé města. Politici, opoziční zastupitelka, šéfka Městských listů, ale i zástupce církve, která v Boleslavi dělá řadu akcí a má značný vliv na podobu města. Nakonec bylo příjemné, že jsme se zcela jednohlasně shodli na pořadí návrhů.

![](/assets/mistostarosti/mistostarostinovavizualniident-6095d350.png)

*Příklady užití nové identity v outdooru*

Druhé místo [připadlo návrhu Matěje Vojtuše](https://www.brandysko.cz/assets/File.ashx?id_org=904&id_dokumenty=64307) , který nám přišel graficky i koncepčně podstatně odvážnější, asi bychom s ním získali nějakou tu cenu za design, ale byl by pro nás náročný na implementaci, protože by vyžadoval mimo jiné častou spolupráci s grafikem pro každý větší vizuál a plakát. První místo nám asi nepřinese celostránku v časopisech zaměřených na design, ale nám více vyhovuje jak užitím, tak kontinuitou. Dobré bylo že se zcela shodla jak závislá, tak nezávislá část poroty, nedošlo tedy k tomu, že by grafici doporučovali něco jiného, než by vedení města chtělo používat.

![](/assets/mistostarosti/mistostarostinovavizualniident-a0519aa5.png)

*Takhle by vypadala outdoorová reklama, kdybychom používali návrh z druhého místa od Matěje Vojtuše.*

Za celou soutěž jsme platili 250 000 Kč, vítězi připadá 200 000 Kč, dalším čtyřem návrhům po deseti tisících, poslední desítka zůstala na drobnosti.

**Proč jsme nedělali všelidové hlasování?** Protože se tradičně zvrhává v bitky příznivců, nevítězí nejlepší návrh, ale autor, který má nejvíce kámošů, které ukecá, aby pro něj hlasovali. Plus mi přijde, že vizuální identita je něco, o čem mají rozhodovat odborníci a hlavní uživatelé, tedy vedení města. I proto jsme zvolili systém, jaký jsme zvolili.

Šlo to udělat levněji? Jistě šlo. Naštěstí nás napadlo vyhledat si, jak dopadly soutěže, kde odměna byla výrazně nižší. Loga, která stála deset tisíc, byla především levná, používat bychom je ale rozhodně nechtěli. A s ohledem na rozpracování šablon a dalších materiálů je částka více než komfortní.  [Takhle to třeba řešil Mělník](https://www.designportal.cz/melnik-porada-neverejnou-soutez-na-jednotny-vizualni-styl-za-120-tisic/) . A [problém s logem měl Náchod](https://www.idnes.cz/hradec-kralove/zpravy/logo-logotyp-nachod-nestle-spor-urad-prumysloveho-vlastnictvi-aktualizace-zmena-kralovehradecky.A200129_152633_hradec-zpravy_tuu) - to jen, čemu jsme se snažili vyhnout.

Snad se vám bude náš nový vizuál líbit! Dejte vědět do komentářů!

Tady pro ochutnávku, jak vypadají jiná městská loga.

![](/assets/mistostarosti/mistostarostinovavizualniident-8b76b694.webp)

hezký prostředek týdne přeje

*Patrick Zandl*