---
layout: post
title: "Místostarosti 26.3.2023: Pořádná nálož rekonstrukcí vystřelená Čakovickým prakem"
excerpt: "Článek popisuje aktuální rekonstrukce v Čakovicích, zejména přípravy na obnovu kina, kde se řeší spory s památkáři a úpravy projektu. Dále se pracuje na areálu Dragounské rezidence (Klíček), kde chybí vrata a plánuje se rekonstrukce střechy hlavního objektu. Starosta tlačí na výstavbu nové základní školy ve Staré Boleslavi, zatímco sportovní hala u ZŠ Palachova má být dokončena v roce 2024. Město také hodnotí kvalitu školního stravování, které je na vysoké úrovni."
date: 2023-03-26 18:04:00 +0000
author: "Patrick Zandl"
category: "mistostarosti"
image: /assets/mistostarosti/mistostarosti2632023poradnanal-5778b469.jpeg
source: "substack"
source_id: "110824382.mistostarosti-2632023-poradna-naloz"
---

Minulý týden jsem místostarosti nesepsal, vzal jsem si pár dní volna, abych přišel na jiné myšlenky a pak se navalilo dost práce. Také přidávám jednu opravu. Odkazoval jsem na otevřenou mapu datových podkladů města, bohužel do ní místní email systém přidal parametry, se kterými se mapa odmítala spustit. Tak si kdyžtak přepište ručně adresu [https://brandys.obce.gepro.cz/](https://brandys.obce.gepro.cz/#/) - kdyby to zase zlobilo.

🏙️✍️A co nového ve správě majetku města?

🎥Pokračuje příprava **rekonstrukce kina** . Záležitost mírně komplikuje fakt, že město před čtyřmi lety vysoutěžilo a zaplatilo projekt rekonstrukce, jenže jej nedotáhlo do fáze stavebního povolení. Což znamená, že formálně smlouva stále platí a nemůžeme jen tak jednoduše změnit projekt, jak jsme chtěli. Především jsme v kině nechtěli výtah, chtěli jsme mírně předělat nájezdovou rampu a tím i posezení před kinem tak, aby místní  kavárna dávala větší smysl a neplatila se raketa za úplně zbytečný výtah. Zároveň by to řešení umožnilo odvětrávat fasádu a více by to ctilo historický ráz. Čeká nás tedy nejenom další kolo vyjednávání s památkáři, ale také s původním projektantem, jak po čtyřech letech vůbec pokračovat, aby peníze za tehdejší projekt nebyla čistá ztráta. Mimochodem, nadává se na památkáře. Památkáři dodali seznam třinácti připomínek, z nichž většina byla typu “nesouhlasíme s plastovou červenobílou markýzou” - bodejť by souhlasili, tu tam podle mě projektant dal jen proto, aby se na ni chytli a vyrazili do svaté války proti markýze a už přehlédli, že se mírně změnila ta konfigurace zádveří.

🐎Další práce je **s areálem Dragounské rezidence** , lidé tomu říkají Klíček ve Staré Boleslavi. Máme tu více věcí. Za prvé stále chybí vrata. To stojí trochu na mě, vzal jsem si za úkol oběhat po Staré Boleslavi vrata a vyfotit je, abychom měli podklady, teprve jsem to dořešil. Památkáři vyžadují vrata respektující místo a dobu. Klíčkaři si ovšem mezi tím stěžují, že si z areálu lidi běžně dělají parkoviště - prozatimně se to vyřešilo tím, že se do vrat umístila bílomodrá závora z pohádky Tři veteráni. Za mě dobrý, jděte se na ni podívat 🙂

🎵Ve fázi pořízení studie pro památkáře je rekonstrukce vstupního objektu po pravé straně (čp. 132) - tomu už se říká Muzikantský domeček, snad nepropálím tajnou info, že jsme se dohodli a dragounskou posluhu tak vystřídají mladí muzikanti.

⚒️A do třetice se začalo pracovat na rekonstrukci střechy hlavního objektu. Střecha je základ, krov je napadený brouky a budeme jej muset vyměnit. Chvíli to vypadalo, že pár prkýnek, teď se ukazuje, že všechno. Takže potřebujeme zakreslit, jak to naši předkové udělali, abychom měli přesnou repliku. Cenovka je zatím kolem pěti milionů, letos zřejmě vyřídíme papírování a příští rok na jaře na to vlítneme.

Starosta Rober Pecha intenzivně **tlačí na stavbu základní školy ve Staré Boleslavi** . Sešla se výběrová komise, odsouhlasily se poslední podklady a rada města rozhodla o vypsání jednofázové architektonické soutěže na tuto školu. Je to zřejmě největší městská zakázka za poslední čtvrtstoletí, na úřadě na tom pracuje spousta lidí, pomáhá nám s tím externí firma aby se všechno zvládlo a škola se pro naše děti postavila co nejdříve.

Zároveň jsme se šli podívat na kontrolní den sportovní haly vedle ZŠ Palachova. Termín dokončení květen 2024 je zatím stále reálný, už se vyzdívají příčky a stavba zdárně pokračuje.

![](/assets/mistostarosti/mistostarosti2632023poradnanal-5778b469.jpeg)

*Pohled ze “skyboxu” na herní plochu sportovní haly ZŠ Palachova. Do pokládky povrchu ještě zbývá trocha času, ale termín léto 2024 vypadá stále realisticky.*

🍔 Se starostou jsme potom v rámci akce *“vedení papinká to, co naše děti”* zašli do školní jídelny. Servírovala se špenátová polévka a kuřecí špíz s bramborem. Naprostá spokojenost, polévka krémová se smaženým hráškem tří barev, brambory tak akorát a zejména špíz byl opravdu dobrý. Dobře si ty naše děti jedí!

![](/assets/mistostarosti/mistostarosti2632023poradnanal-2ca573a5.jpeg)

*Se starostou Robertem Pechou v jídelně ZŠ Palachova. Máme plně naloženo, opět excelentní zkušenost. Z Palachovky se zaváží i jídlo do Staré Boleslavi, musíme ještě osobně prověřit, jak mu svědčí převoz.*

👩🏻‍🏫 Dorazil k nám také **žákovský parlament místní základní školy** . Žáci převážně prvního stupně si sepsali tři body, které chtěli s vedením města projednat. Za prvé si stěžovali na nedobře vyřešené časování semaforu u ZŠ Palachova mezi Zápskou a Kralovickou, kde auta odbočující právě ze Zápské na Kralovickou nevidí jasně, že v tu chvíli mohou mít i děti zelenou a zároveň je to tam nepřehledné. Dále chtěli řešit přechod od zámku ke starému mostu dole Na Celné a pěší chůzi na most. I tam mají pravdu, oblast je naprosto nedořešená. Obojí si již převzala komise a naši dopravní preventisté. Za třetí se ptali na to, jak řešíme otázku bezpečnosti ve městě a bezdomovectví, s Janem Jirovským jsme podali snad vyčerpávající zprávu, ale potili jsme se víc, než když přijde vizita z kraje 🙂
Jsme moc rádi, že žákovský parlament v první základní škole (jde o Záškolu) vzniknul a doufáme, že se budou inspirovat postupně i další školy.

![](/assets/mistostarosti/mistostarosti2632023poradnanal-170c8b2a.jpeg)

*Nebojte, děti jsou v pořádku, jen jsem jim rozmazal obličeje. U tabule Jan Jirovský zakresluje situaci na silnici a mimochodem ten kluk v zeleném tričku proti němu je můj syn Vojta. Jo a ten kluk v černém úplně vlevo, co vypadá, že si hraje na mobilu, tak ten si v průběhu Honzovy přednášky o dopravních řešeních googloval, jestli mu nekecáme. Tak to má být: důvěřuj ale prověřuj!*

⛸️Udělali jsme sondu u **kluziště** , zjistili jsme, že tam chybí naprostá většina izolační vrstvy, což také vysvětluje, proč můžeme chladit jak chceme. Předělat to teď znovu a pořádně bude obnášet nemalou částku, zjišťujeme jakou, ale neřekl bych, že bude hluboko pod dva miliony korun. Strategie to nějak odfláknout se znovu vymstila

🏃S Janem Jirovským jsme ve středu vyrazili na **společnou “běžnou” kontrolu  města** . Naplánovali jsme si desetikilometrovou běžeckou trasu po zájmových bodech - potřeboval jsem kontrolovat opravy a mrknout se na situaci na pozemcích, Honza přidal zastávku na Pultu centrální ochrany a pak jsme se stavili na matrice staroboleslavského úřadu. Lidi si už začali zvykat na to, že občas na kontrolu dorazíme v kraťasech a tričku. Mimo jiné padl návrh, abychom měli vždy středu odpoledne kancelář na úřadě ve Staré Boleslavi a minimálně pro moje majetková jednání to smysl dává. Mám tam teď pár vroubků, které bude potřeba řešit, například rozkopání mostků do Houštky, které se blíží stavu “katastrofálně havarijní” a ten pro pěší na konci Lázeňské už je neprůchozí.

![](/assets/mistostarosti/mistostarosti2632023poradnanal-a1ea0370.jpeg)

*Honza si fotí zametací auto, které zrovna u staroboleslavského autobusáku čistí silnici. Zejména proto, že jsem mu zrovna řekl, co nás to stojí…*

🛖Sešel jsem se s vedením **brandkýských skautů** . Řešíme neurovnané majetkové vztahy stran srubu, dohodli jsme se na kostře vstřícného a kulantního řešení, teď uvidíme, zda to prakticky dotáhneme. Skauti jsou skvělý kus života v našem městě a jsme rádi, že jim můžeme vyjít vstříc, aby měli čas na děti a neplýtvali ho úřadováním.

🏠Vyvrbila se **situace kolem Krajířského náměstí** . Stopli jsme zde prodej pozemků na jednu místní firmu, jenž schválilo předchozí vedení. Máme záměr Krajířské náměstí revitalizovat, je to jedna z nejstarších částí našeho města a nemuselo by z ní být jen parkoviště. Proto nechceme teď dělat ukvapené majetkové převody, abychom si nezavřeli některé možnosti.

🏹V pátek se slavnostně otevíral **Čakovický prak v Central Parku** . Je to akce, kterou do participativního rozpočtu přinesli manželé Materna, do realizace ji dotlačil Petr Čeněk. Je to připomínka praku, jímž se v Cimrmanově hře Akt střílelo na Čakovice. Petr Čeněk k tomu udělal hezkou a důstojnou akci, prak se pokřtil a nyní slouží jako lavička, houpačka a vzpomínkové místo na Cimrmana a jeho brandýské působení. Přijďte pobejt. Mě jen bylo líto, že někoho napadlo rozrýpat kůru z kmínků ohraničujících pískoviště jen pár dnů po dohotovení.

![](/assets/mistostarosti/mistostarosti2632023poradnanal-b9545dff.jpeg)

*U mikrofonu Eva a Petr Bruknerovi. Velký respekt manželům Maternovým a Petru Čeňkovi, že to dotáhli až do konce! A mrzení z toho “okousaného” ohrazení pískoviště.*

Příští týden je toho dost. Ve středu je zastupitelstvo, takže příprava na něj. A co dál?

## Ukliďme Česko a Otevření kostela sv. Klimenta

V sobotu 1.4. je hned několik akcí. Především **Ukliďme Česko.** Srdečně zvu k úklidu našeho města, já budu uklízet okolí Čistírny odpadních vod ve Staré Boleslavi, sejdeme se v 9:00 u Koloservisu mezi mosty, to je kousek od rotundy svatého Rocha. Kdo chcete dorazit čistit tuto oblast, neváhejte se mi přihlásit, stačí odpovědět na tento email). S sebou si vezměte rukavice a pracovní oblečení, zbytek budu mít. A pokud chcete jít uklízet jinam, tady máme [centrální post na Facebooku](https://www.facebook.com/brandysnadlabemstaraboleslav/posts/pfbid02RnYcSJNsw6EG8AvYN28A388Zdv2p9VCZxGW8S9df7tNoaR7hJayguCErhkwCs4TZl) s dalšími možnostmi. Ale není to žádná věda: stačí si vyhlídnout kousek území, jít ho uklidit, tedy vysbírat bordel, naházet ho do pytle a pytel hodit někam k silnici a pak nám napsat na [ahoj@brandysko.cz](mailto:ahoj@brandysko.cz) , kde jste ho nechali, abychom ho odvezli.

![](/assets/mistostarosti/mistostarosti2632023poradnanal-b266d955.jpeg)

**Recyklační tašky jsou v prodeji.** Dotovaná cena 50 Kč za sadu tří tašek, ve kterých můžete shraňovat plasty, papír a sklo k vynešení do třídících kontajnerů. Jsou k dispozici na infocentru v Kočárovně u brandýského zámku a pak v Infocentru Poutního místa Stará Boleslav za bazilikou Panny Marie ve Staré Boleslavi.

No a to na příští víkend není všechno: v sobotu nás čeká **slavnostní otevření zrekonstruovaného kostela svatého Klimenta** , to je to menší a starší dvojče svatého Václava. Od jedné bude v areálu svatého Václava až do šesti k vidění středověký život, od sedmi je koncert - to se stihnete po úklidu osprchovat, najíst a akorát tak vyrazit, takže doražte! Církev obě baziliky nádherně opravila a pevně věřím, že do třetice všeho dobrého a Kliment bude taky parádní.  [Program a detaily zde](https://www.staraboleslav.com/2023/03/17/6825/) , je to fakt skvělá příležitost pro výlet!

Na závěr mám [jedno video ze Slunečních lázní, na Facebooku](https://www.facebook.com/1660042911058981/videos/1251914518731114/) , od fanoušků urbexu.

Tak a to je prozatím všechno zajímavého z #městoje♥️

*hezký start do nového týdne přeje*

*Patrick Zandl*

PS: newsletter byl rozeslán na 481 adres.

## Trolejbus pro linku 375

![](/assets/mistostarosti/mistostarosti2632023poradnanal-1f52fdf7.jpeg)

*Tohle je nový trolejbus určený pro linku 375. Dobrá prezentace, ale řekněme si to upřímně, vlakotramvaj to nebude. Na projektu vlakotramvaje se nicméně stále pracuje. Momentálně řešíme problém, že ačkoliv jej minulá radnice údajně podporovala, v územním plánu ho nemáme, což poněkud komplikuje další práci…*