---
layout: post
title: "Místostarosti 12.2.2023: Nájemníci, městské byty a potíže kolem toho... "
excerpt: "Město Brandýs-Boleslav připravuje program na podporu zdravotníků, včetně stipendií a nabídky bytů, aby přilákalo nové lékaře a udrželo stávající. Jedná se s Podolankou o propojení cyklostezek a obchvatu, které by zlepšily dopravní spojení s Prahou. Rekonstrukce brandýského kina a hudebního domečku v Dragounské rezidenci pokračuje, stejně jako řešení sporné výstavby v lokalitě Ve Vrbičkách. Schválená bytová politika zahrnuje stavbu nových bytů, rekonstrukce stávajících a záchranu problematických budov."
date: 2023-02-12 13:02:01 +0000
author: "Patrick Zandl"
category: "mistostarosti"
image: /assets/mistostarosti/mistostarosti1222023najemnicim-ee1b1925.png
source: "substack"
source_id: "102451330.mistostarosti-1222023-najemnici-mestske"
---

Dobrý den, vítejte u Místostarostí.

Nejdříve ale malá autorská vsuvka. **Má nedávno vyšlá kniha Mýty a naděje digitálního světa má od tohoto týdne i audioverzi.** Knihu si můžete zakoupit a poslouchat třeba na cestách autem. I na kole, ale to dělejte jen tehdy, když vás nemůže ohrozit, že neslyšíte okolí :) [Objednávejte na stránkách Melvilu](https://www.melvil.cz/kniha-myty-a-nadeje-digitalniho-sveta/) .

![](/assets/mistostarosti/mistostarosti1222023najemnicim-ee1b1925.png)

## 🏙️✍️Co nového v Brandýse-Boleslavi?

🏥S Honzou Chlebounem finišujeme **pobídky pro zdravotníky** . Doktorů všeho druhu je v našem městě akutní nedostatek a hrozí, že odejdou do důchodu i ti stávající. Chceme vytvořit program, který bude lákat nové a podporovat stávající. Součástí programu bude studijní stipendium pro ty, kdo se zaváží po dostudování vykonávat praxi v našem městě a také nabídka bytů. Na čem shoda nepanuje, je pronájem a výbava ordinací: ve městě jsou soukromé polikliniky, kde jsou volná místa k pronájmu, tam nedostatek zatím necítíme, ale budeme situaci monitorovat. A proč na podporu doktorů chceme dávat městské peníze? Protože když nemáte zubaře, praktika či pediatra ve městě, není to hezké žití. Města se dnes o nedostatkové doktory přetahují, buďto pro ně budeme atraktivní, nebo počkáme, jestli na nás někdo zbude. Tak chceme být atraktivní.

🛺V úterý nás navštívila **delegace ze sousední Podolanky** : starostka Monika Dragounová a místostarosta Roman Pečenka. Vyměňovali jsme si informace a slazovali postoje ohledně stěžejních témat: od školství, po dopravu. Kolem Podolanky totiž má jít velký pražský obchvat, jehož trasa je důležitá i pro nás. Jednak se na něj má propojit obchvat Brandýsa, který se začne stavět snad do dvou let. A za druhé bychom rádi dořešili cykloprostupnost směrem na Prahu pro ty, kdo by do Prahy rádi jezdili na kole. A tady nám Podolanka může pomoci: potřebovali bychom, aby vzniklo 850 metrů komunikace od silnice z Popovic do Cvrčovic, která spojí dnešní modelářské letiště s Přezleticemi a umožní pokračovat mimo hlavní silnice do Čakovic nebo Letňan. Trase je v krajském záměru výstavby cyklostezky, dokonce jsou zde i uvolněné pozemky, Podolanka samozřejmě dává přednost tomu, aby trasu zaplatil kraj v rámci výstavby cyklostezky spojující Prahu a Starou Boleslav. A to vyhovuje i nám a zdá se, že i kraji. Je to mimochodem ta trasa, v rámci níž dostaneme peníze na most pro cyklo/pěší přes Labe od zámku na ostrov, dále pak bude pokračovat přes komoru, tam ještě není pevná dohoda a tom, kudy přesně bude pokračovat cesta na Hluchov.

![](/assets/mistostarosti/mistostarosti1222023najemnicim-bf1471e9.png)

*Čárkovaně je naznačena trasa z Popovic, o kterou jde.*

🎶Pokračují **přípravy rekonstrukcí brandýského kina a malého domečku v Dragounské rezidenci** , kde jsme se dohodli s novým zájemcem o pronájmu prostor. Domeček bude od příštího roku patřit dětem a hudbě, do té doby ho musíme dát do pucu.

![](/assets/mistostarosti/mistostarosti1222023najemnicim-ed60fba4.jpeg)

*Tomuhle domu říkáme Akční ceny, ten nápis tam byl dlouho. Je ve Staré Boleslavi naproti bazilice sv. Václava. Na podzim jsme upozornili majitele, ať s tím už fakt něco dělá. Tak teď začal a snad se té hrůzy zbavíme…*

🏠Chýlí se ke konci **řešení problému výstavby v lokalitě Ve Vrbičkách** , obrysy dohody jsme představovali na setkání členům výboru pro rozvojové plochy a bude se projednávat na zastupitelstvu. Připomenu: byl tu značný nesouhlas s výstavbou, povolenou ovšem v minulosti, zároveň situaci novému stavebníkovi zkomplikovalo, že si soukromník koupil ulici, kterou stavebník nemohl zcela jednoduše pominout. Předchozí vedení ani od tohoto stavebníka nevyjednalo příliš velký příspěvek na výstavbu infrastruktury, my jsme jej nyní zdvojnásobili. Část těch peněz chceme vrátit do této oblasti, jen budeme muset s místními prodebatovat, co by se jim zde nejvíce líbilo. Výstavbu domů, která právě probíhá, již zvrátit nejde, ale jde udělat místní čtvrť jinak lepším prostředím pro život.

🏘️ Finálně jsme si schválili **městskou bytovou politiku** . Obnáší stavbu nových bytů, plán rekonstrukce těch stávajících i třeba záchranu Kim Ir Sena (myslím toho baráku v Houštce, ne politika!). Snad se nám to podaří, je to ambiciozní plán, v březnu jej budeme představovat na zastupitelstvu, tak se u něj ještě podrobněji zastavím později. Teď se chci zmínit o jednom problému, který jsme ještě nedořešili do detailu.

⁉️ **Městský bytový fond částečně slouží o pro sociální účely.** Zejména byty nižší kvalitativní kategorie obývají občané, kteří se k nim nechovají zrovna nejlépe. I když byt částečně zrekonstruujeme, třeba dáme novou kuchyňskou linku, je za pár měsíců orvaná, jetá. Donutit obyvatele, aby si provedli revizi komína a kotle je těžký - jenže když se pak kotel rozbije a nemá revizi, je po záruce. Nedávno do jedněch bytů odmítl jít i námi placený revizní technik s tím, že vizuální a čichový vjem z bytu opravdu nedá. Tím jsme se dostali na téma, co s tím? Město se o to dosud nestaralo, my bychom ale rádi vytvořili nějaký tlak na to, aby se nájemníci o byt nějak rozumně starali. A to jsme dost benevolentní, jen si nemyslíme, že nová kuchyňská linka musí mít během pár týdnů orvaná dvířka atd. Máte s tím někdo nějakou zkušenost?

🚶🏻‍♂️A k tomu druhá věc: město se nemůže chovat tak úplně, jako soukromník. Předpokládám, že teď by mi většina z vás napsala: tak jim dejte výpověď. Jenže ti lidé se obrátí na sociálku a nakonec se jen přestěhují do jiného městského bytu jako sociální případ, nebo pod most. Ani jedno není řešení, vždycky to nakonec skončí jako problém města. To je ostatně důvod, proč jsou komerční nájemní vztahy regulované zákonem: aby podnikatelé nepřenesli rizika na stát a neinkasovali jen zisk. Mají si předem prověřit, koho berou do bytu. Moc to nefunguje na obě strany, podnikatelé na to kašlou nebo to obcházejí ročními smlouvami, které vytvářejí nejistotu u pronajímatelů. A na druhou stranu to vytváří skupinu komerčně neubytovatelných, která zdaleka neobsahuje jen odsouzené masové vrahy, ale i matky samoživitelky, starší lidi či mládež. A tato skupina je široká podle toho, jaká je situace v místě.

Nemáme na to řešení. Městská sociální komise dostala z úkol to promyslet, zatím nejlepší přístup se nám zdá prevence: ty lidi obcházet, připomínat jim, že se o stav našich bytů zajímáme, že nám to není lhostejné. Jednak ale nevím, zda to pomůže (u nejtěžších případů těžko), jednak je to taková soft verze nátlaku. Funguje někde něco jiného, nějaká jiná praxe?

⛺️Tohle téma má svá podtémata, jako jsou přepronájmy městských bytů a celé specifické lokality. Zejména ve Staré Boleslavi vznikla celá řada "zahrádkářských" či "rekreačních" lokalit, kde si lidé přitáhnou maringotku či postaví zahradní domek, klidně bez povolení. A bydlí si tu celoročně, někdy dokonce tak, že pronajmou levný městský byt někomu, kdo jim za něj dá dvojnásobek, k tomu přidají drobný důchod a je o živobytí nějak vystaráno. Speciálním fenoménem jsou takovéto osady u řeky, obývané rovněž velkou část roku. Na jednu stranu město chce podporovat rekreaci v lůně přírody, na stranu druhou tak ale vznikají vyloučené lokality podivného vzhledu, které město devalvují. Bude zajímavé sledovat, co se stane: při státní revizi katastru na to narazil už stavební úřad, který si vzal katastrální mapu, dal si ji přes letecké snímky a s překvapením (po pravdě nevelkým) zjistil, že oblast zeleně je zastavěná domečky. Teď se bude stavební úřad s lidmi dohadovat, co s tím - a město do toho prakticky nemá pravomoc vstupovat, ačkoliv následky politické i ekonomické ponese na svých bedrech.

Jakékoliv zkušenosti na toto téma ocením. Ještě dříve, než do toho spadneme po nohách.

🥶 **Výtka týdne:** volal mi nakvašený majitel obchodu, že mizerně uklízíme chodníky, protože si tam teď na ledě před jeho krámem někdo zhmoždil nohu. A jak on má za takové situace provozovat obchod! Nedalo mi to a přeptal jsem se, kde se na chodníku vzal led, když dva týdny nesněžilo. Inu, pán vytřel podlahu a vodu vylil na chodník, kde zmzla, načež považoval za dobrý nápad mi vynadat...

🚔 **Malá radost na konec:** jak tak různě něco v majetku nacházím, o čem se nevědělo, tak jsem našel garáž. Je tam, kde chceme udělat ze skladu ReUse dvůr, na seznamu jsem ji neměl, nemá číslo popisné, ale když jsem dorazil do práce v Prusa Research, tak se přiznal kolega, že mu ji město na deset let pronajalo. Budu si muset majetek města nechat vypsat podle listů vlastnictví, protože naše databáze mají zjevně mezery.

⚡️ **Sobotní zážitek:** společnost Energo-pro provozující vodní elektrárnu na Labi ve Staré Boleslavi (levý břeh řeky je Brandýs, všechno ostatní Boleslav!) měla v sobotu otevřený den, tak dorazilo pár přátel a vyrazili jsme i s dětma na obhlídku. Moc hezké to tam mají. Podobnou, bohužel menší elektrárnu, bychom si rádi postavili na začátku sportovního kanálu...🙂

![](/assets/mistostarosti/mistostarosti1222023najemnicim-80b111dd.jpeg)

*Záběr na turbínu ve staroboleslavské vodní elektrárně. Vydařený den otevřených dveří!*

💃Příští týden? **V pátek je ples města** , tradice přerušená covidem. Bohužel si vstupenky už nekoupíte, vyprodaly se prakticky okamžitě. Tolik k mé expertíze v oboru: nevěřil jsem, že se to prodá. Zjevně táhne dobrá kapela, hrát bude rozhlasový orchestr Gustava Broma. Opozice soudí, že jsme měli najmout někoho, kdo tam zahraje za desítku a bude to stačit, my zase soudíme, že město má dělat hezké věci nebo je nemá dělat vůbec - a tuhle akci pořádáme ve spolupráci s armádní posádkou ve Staré Boleslavi. Takže radši hezky.

Vše nejlepší do nového týdne z #městoje♥️

přeje Patrick Zandl

PS: Znáte někoho z Brandýsa-Boleslavi, komu by se tento zpravodaj hodil? Přepošlete mu ho!

[Share Místostarosti](https://mistostarosti.substack.com/?utm_source=substack&utm_medium=email&utm_content=share&action=share)