---
layout: post
title: "Místostarosti 28.1.2024: 💡Budiž ve městě světlo (za dotaci)"
excerpt: "Město získalo dotaci 4 miliony Kč na výměnu veřejného osvětlení za úsporné LED technologie po roce příprav, během nichž vznikla podrobná databáze lamp. Díky tomu lze nyní efektivně plánovat další modernizace a žádat o další dotace. Zároveň se řešilo parkování – po analýze bylo rozhodnuto zachovat jednu společnou zónu namísto původně navrhovaného dělení na více oblastí."
date: 2024-01-28 08:41:02 +0000
author: "Patrick Zandl"
category: "mistostarosti"
subtitle: "Upgrade veřejného osvětlení... "
image: /assets/mistostarosti/mistostarosti2812024budizvemes-3f3320ff.heic
source: "substack"
source_id: "141118598.mistostarosti-2812024-budiz-ve-meste"
---

Dobrý den, vítejte u dalších Místostarostí!

Pamatuju si, že jedny z prvních Místostarostí jsem začínal tím, že jsem se rozhodl udělat rutinní opravy veřejného osvětlení za dotační peníze. Bral jsem to jako takový benchmark, měřítko toho, jak rychle jde na městě věc, na kterou se soustředíte a alokujete na ni lidi. Tento týden jsme uzavřeli jeden milník: dostali jsme rezervaci peněz, mírně přes 4 miliony Kč, tedy všechno, co jsme požadovali. Alokace je za žádost podanou v roce 2023, což je důležité.

### 💡Jak jsme žádali o dotaci na veřejné osvětlení

Takže: fakt nám trvalo rok vyřešit financování z dotace rutinní výměny "žárovek" v necelé pětistovce městských lamp? Vždyť jsme je po roce ještě ani nekoupili! Tenhle příběh by se běžně mohl považovat za příběh dotační buzerace. Jenže je to jinak, všechno běželo dotačně jak na drátkách, jenom my jsme to nechtěli dělat, jako vždycky, ale pořádně. I pro nás.

V rámci dotace jsme měli prokázat, že ušetříme hromadu elektřiny. Dalo se něco nastřelit na papír tak jako od boku, vysmrknout nějaká čísla a poslat to na ministerstvo, copak to někdy někdo zkontroluje? Jenže my jsme si řekli, že by čísla mohla sedět a alespoň se trochu obeznámím s tím celým hospodářstvím. A tak jsem si nechal z databáze vyjet, kolik jakých světel máme. Paní úřednice se rozesmála, zeptala se, z jaké databáze a tím se ukázalo, že databáze je zatím jen v hlavách lidí. Takže jsme sehnali ty lidi na hromadu, vytahali z nich, jaké světla kde máme a zaktualizovali jsme první soupis podle objednávek, které jsme opravdu někde našli. Pak se to všechno obchodilo, jestli nový pasport sedí. Pak se ukázalo, že musíme znát polohu ovládacích prvků, takže se udělalo další kolo. Po třech větších iteracích jsme na podzim měli slušnou databázi osvětlení v podobě kompletního pasportu. A s ní už to fungovalo na příslovečné "dva kliky myší", kdy si vypíšete seznam starých světel, uložíte ho do Excelu a v něm k nim připočtete úsporu, jakou dosáhnete, když to světlo vyměníte za LEDkové. Uložit pro ministerstvo, připsat k tomu pozdrav, nějakou omáčku, odeslat datovkou. Minulý týden přišlo, že nám rezervovali čtyři miliony, jak jsme žádali a ať jdeme nakupovat.

**Samozřejmě dostávám dotazy, proč to všechno.** Copak je potřeba mít zaznamenané, kde jsou jaká světla? Vždyť přece ty lidi, co tomu rozumí, jsou tady pořád! Jenže je to podle mě důležité. Kdykoliv teď budeme něco dělat, budeme vědět rychle a přesně, zda se to vyplatí. Příklad? My jsme ty peníze dostali za rok 2023, čili si letos můžeme požádat znovu. Teď už to budou ty dva kliky, vypíšeme si další nejhorší světla a požádáme o další čtyři miliony, což je tak zhruba částka, kterou nám někdo bez uzardění přiřkne a my ji za ten rok zvládneme "proinvestovat", protože lidí na měnění světel nemáme nekonečně. Takhle za zbývající tři roky svého místostarostenského mandátu přineseme do města deset až patnáct milionů korun do veřejného osvětlení, budeme ho mít plně ovladatelné, úsporné a svítící tak, jak potřebujeme na většině města. A když přijde nová norma na osvětlení, ta se přizpůsobíme na klik od stolu. A do dalšího volebního období bude nastavený systém, jak upravit všechno.

### A co další novinky?

🚗Důležitá byla velká pondělní schůzka ohledně **parkování ve městě** . Dodavatelská firma nám měla přepočítat modely podle závěrů z minulé schůzky. Původně navrhovaný model dělby města do více parkovacích oblastí nám neseděl. Na jednu stranu umožňoval udělat levnější poplatek v případě, že jste chtěli parkovat jen ve svojí oblasti (Brandýs by měl v největším modelu tři) a lépe řídit přelévání automobilů mezi oblastmi. Na druhou stranu nám to přišla komplikace pro lidi, protože by si museli hlídat, v jaké oblasti parkují, když by jezdili po městě, ačkoliv uznáváme, že to je menšinový model. Jízda na nákup směřuje na soukromé parkoviště, těch se zóna netýká. Nakonec to jak matematicky, tak psychologicky vyšlo na tu jednu zónu, tím ale je nutno předělat cenovou kalkulaci. Samozřejmě kritické lokality jako jsou náměstí či okolí zámku, budou stále jen na parkovací automaty. V březnových Městských listech by mělo být kompletní představení budoucího parkovacího režimu, do těch únorových, které právě vycházejí, se to již nevešlo.

🛖S radní Klárou Voctářovou chceme letos stihnout **akci Open House** a otevřít jindy nepřístupné nemovitosti. Akce je tradičně v polovině května, jenže to my už něco máme a chtěli bychom to spojit s happeningem, který bude asi v polovině června, tak přemýšlíme, zda bude moc vadit, když akci prostě uděláme jindy. Zatím máme desítku nemovitostí, to ani nezvládnou lidi projít všechno. A přemýšlíme, že přizveme i komerční firmy, ať zpřístupní něco zajímavého, pokud mají. Jaké domy byste si v Brandýse-Boleslavi chtěli prohlédnout? **Napište do komentářů nebo jako odpověď na tento email :)**

👵🏻Pokračuje **příprava Denního stacionáře pro seniory** , místo, kde se o ně je možné přes den postarat a ulevit jim nebo jejich rodinám. Zatím jsme ve stádiu přípravy projektu, řešíme vyhovující nemovitost, s ohledem na nutné rekonstrukce je horizont optimisticky konec roku 2025, ale v polovině letošního roku je nutné mít hotový projekt a zažádat si o peníze na něj.

🚮Trvalkou poslední doby jsou odpady. Dopracovává se (teď hlavně papírově) placení za suť. A pak je tu mrzutost. Po městě se rozmohlo **dělání skutečně nepěkného nepořádku kolem kontajnerových stání** . Nelenili jsme, dvě desítky viníků jsme vypátrali a buďto jsem jim zavolal, nebo do firmy poslal datovou zprávou prosbu, aby se nechovali jako prasata a odpad ukládali, kam mají. V naprosté většině případů jsou to místní, většinou bydlí nedaleko toho odpadového stání, žádní podnikatelé odjinud, jak se tu traduje. Jen ve dvou případech šlo o rodinu z Dřevčic a Podolanky, která nám tu cestou na nákup vyhodila směsku odpadů. Budeme muset místa doplnit o cedule, že ukládání odpadů mimo kontajnery je pokutováno a za cca 100 000 Kč jsme nakoupili kamery, čekáme na jejich dodání.

![](/assets/mistostarosti/mistostarosti2812024budizvemes-3f3320ff.heic)

*Jeden sousední dům neváhal vyhodit dva pytle směsného odpadu. Přísaháme, že vaší dcerce neprozradíme, že jste její dětské kresby nacpali do odpadků, ale jinak si musíme vážně promluvit…*

Jedno z nejvyužívanějších sběrných míst - to v areálu Dolíku - jsme výrazně posílili o další kontajnery. Snad to tam teď pro staroboleslaváky bude pohodlnější.

![](/assets/mistostarosti/mistostarosti2812024budizvemes-b58ec8dc.jpeg)

*Ne že by to byla krása, ale aspoň je to funkční do doby, než místo dořešíme lépe.*

🚧 **Co se stále nepovedlo?** Pořád se nerozjela rekonstrukce kina, jsou tam problémy s dohotovením projektu a obecně kapacitou nás všech. A pořád jsme nevysbírali reklamy kolem komunikací, chce to dost času, protože úředně správně je nutné je nejdříve zmapoval, dotyčné upozornit, pak teprve sundávat a to je několik hodin, které zoufale chybí. Navíc jsme to zahrnuli pod Vizuální kultivaci města, která se teprve rozbíhá.

🥳A jedna maličkost: na jaro chystáme se společností AVE **úpravu blokového čištění ulic** tak, aby se čistící vozy vyhnuly dopravní špičce mezi sedmou a osmou hodinou. Nikoho nebaví v autě popojíždět za zametacím vozem, který řádně a důkladně zametá a ve špičce je to rušivé. Ještě to musíme maličko spočítat, přeci jen se nám tím poněkud zužuje okno, kdy mohou být zametací vozy v ulicích, protože i příliš ráno si na ně stěžujete, že ruší.

Vše nejlepší do nového týdne z #městoje♥️

*přeje*

*Patrick Zandl*

PS: Takhle lítaly po Zahradním městě v pátek večer nedobře zajištěné polystyrenové desky z novostavby Sedmikráskova.

![](/assets/mistostarosti/mistostarosti2812024budizvemes-5bfda978.png)