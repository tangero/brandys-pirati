---
layout: post
title: "Místostarosti 14.5.2023: Svatováclavská koruna v dopravní zácpě "
excerpt: "Místostarosta informuje o zrušení akce Open House kvůli vytížení dobrovolníků na Městský běh a plánuje ji uspořádat příští rok. Připravuje se jednotná vstupenka do místních památek včetně zámku a kostelů za zvýhodněnou cenu, která bude platit celé léto. Klíčovým tématem byla prezentace projektu vlaku do Brandýsa, který komise jednomyslně podpořila, včetně změny územního plánu. Dále se řeší obnova kina podle upraveného projektu, s cílem zahájit první etapu oprav ještě před zimou."
date: 2023-05-14 17:48:08 +0000
author: "Patrick Zandl"
category: "mistostarosti"
image: /assets/mistostarosti/mistostarosti1452023svatovacla-f23339b5.png
source: "substack"
source_id: "121400337.mistostarosti-1452023-svatovaclavska"
---

Dobrý den,

vítejte u Místostarostí.

🏙️📝Tento týden byl hodně nabitý, možná i proto, že byl o jeden pracovní den kratší: pondělní svátek jsem využil k tomu, abych s dětma přes [Solvayovy Lomy](http://solvayovylomy.cz/) došel do svatého Jána a zpět do Berouna na vlak. Bylo to ovšem také pracovní: pan Tomáš Knejp zde **provozuje únikovou hru v přírodě** , kdy lze pomocí mobilu řešit záhadu přímo v terénu. Takto jsou zprovozněny dvě hry, první je u nás na Lhotě, tahle je druhá. Tak trochu si říkáme, že by mohlo stát za to nabídnout návštěvníkům i obyvatelům města nějakou podobnou moderní “hru” v intravilánu našeho města. Ostatně, vyzkoušejte si je sami (nejlépe s dětmi) [na Lesranda.cz](https://lesranda.cz/nabidka-her/) .

🏢Na turistickou sezonu se pilně připravujeme a jsou kolem toho radosti i smutky. Na příští víkend jsme chtěli uspořádat **Open House** , čili příležitost navštívit některé běžně nepřístupné budovy. Nakonec to musíme odpískat a **k akci se připojíme až příští rok** . Bylo by to nad naše síly: dobrovolníky ten víkend potřebujeme hlavně na [Městský běh](https://mestskybeh.brandysko.cz/) , na který se po COVIDové pauze a v souběhu s dalšími běžeckými akcemi přihlásilo 150 běžců. Tak se omlouváme, ale dáme si Otevřené domy příště.

🎫Ve spolupráci s církví a středočeským muzeem se připravuje **jednotná vstupenka do významných památek ve městě** . Za cca 700 Kč rodinného vstupného se dostanete do desítky památek včetně zámku i kostelů s platností na celé léto. Akci podpoříme i malou propagací v médiích, abychom do našeho krásného města pozvali lidi z okolních měst na výlet. Vše představíme v červnových Městských listech. Bude to takový zkušební provoz, v rámci něhož chceme lidem i doporučit zajímavé restaurace, kavárny a další zastavení v našem městě, protože to je nejčastější druhý dotaz návštěvníků: kde se tu dá dobře najíst.

📓Městská knihovna uspořádala na zámku **setkání se dvěma autorkami: Alenou Mornštajnovou a Lidmilou Kábrtovou** . Divadelní sál byl plný, já přišel podpořit Lidmilu Kábrtovou, kterou znám ještě z doby, kdy nebyla literární hvězdou 😇 A byla to hezká akce, i když se nakonec nejvíc hovořilo o smutných tématech, co je a není povolená autorská inspirace, autocenzura a kde vůbec autor má brát náměty. Díky knihovně za takové akce! Tím jsem ovšem nestihl představení výsledků vykopávek archeologů ze Staré Boleslavi, tam musel Robert Pecha - starosta.

![](/assets/mistostarosti/mistostarosti1452023svatovacla-f23339b5.png)

*Na snímku je spíš fronta na podpis, než že byste z toho viděli obě autorky… 😎*

🚂 Stěžejním bodem tohoto týdne ovšem pro mě (a hromadu dalších lidí, kteří na tom pracují) byla **prezentace projektu vlaku do Brandýsa** Komisi pro rozvoj města. Téma jsme dopředu avizovali a já jsem jednoznačně další podporu tohoto projektu svazoval s širokým odborným souhlasem, aby to nebyl jen “trucprojekt”. Nakonec se ohlásila celá řada hostů z řad odborné veřejnosti, nejenom členů komise. Východiska, podmínky, trasu a širší souvislosti projektu jsme nakonec probírali tři hodiny. Komise nakonec jednomyslně doporučila radě jak dále aktivně pokračovat v projektu, tak doporučila provést patřičnou změnu v územním plánu. Na to navážeme předložením memoranda obcí o spolupráci radě .- a to v průběhu příštích týdnů. Pak už bude možné projekt veřejně představit se všemi detaily. Pokud nemá doprava v našem městě zkolabovat, bez vlakového spojení se neobejdeme.

![](/assets/mistostarosti/mistostarosti1452023svatovacla-328876db.png)

*Z prezentace dopravních výhledů města podle dat TSK. Pokud se postaví Severní okruh kolem Prahy (SOKP/D0), tak nám doprava na klíčových uzlech vzruste o polovinu. Pokud ne, tak jak kde, ale taky. Jak si asi tak myslíte, že se to projeví na její plynulosti…?*

🎥 **Druhý srdcový projekt je kino** . Setkali jsme se s architekty, jejichž projekt byl před čtyřmi lety vysoutěžen a nakonec nezrealizován, projednali jsme s nimi doplnění projektu o připomínky památkářů i nové skutečnosti a dohodli jsme se s architektem Janem Burgermeisterem, že nad projektem bude autorsky bdít jako autor pozměňovací studie. Ze začátku června bychom mohli projekt mít uprvený a když to dobře půjde, před zimní sezónou bychom mohli mít za sebou první etapu oprav.

🇮🇱Ve čtvrtek jsme měli významnou akci: na Pražské ulici se **pokládaly kameny zmizelých za rodinu Munkových** , jejichž tatínek byl zavražděn v Osvětimi. Akci zorganizovala paní Jakubová a zúčastnila se jí jak izraelská velvyslankyně Anna Azari, tak Karol Sidon, vrchní zemský rabín - a také potomci rodiny. Mě zaujalo, že syn zavražděného pana Munka Jiří je spolu s manželkou Alenou Munkovou (rozená Synková…) autorem večerníčku Štaflík a Špagetka. Brandýské děti na téma ústřední pohádkové melodie secvičily písničku, která rozjasnila vzpomínkovou akci.
[Příběh rodiny Munkových a Jiřího Munka najdete na Paměti národa](https://www.pametnaroda.cz/cs/munk-jiri-20200706-0) .

![](/assets/mistostarosti/mistostarosti1452023svatovacla-8cd734cd.png)

*Izraelská velvyslankyně Anna Azari hovoří při pokládání Kamenů zmizelých.*

🏃🏻‍♂️ V sobotu se běžel běh Paměti národa v pražské oboře Hvězda. Piráti zde běhají tradičně, připojili jsme se s líbeznickým Samem Volpem k europoslanci Marcelu Kolajovi na desetikilometrové trati. Posedávání v kanceláři a stres regulovaný sladkostmi se projevil na nevalném čase 55 minut, na druhou stranu trasa není rovinka, má slušný táhlý kopeček, ale upřímně: pět minut jsem ztratil kily, ne kopečkem. Uvidíme v sobotu na Městském běhu. Díky všem, se kterými jsme se ve Hvězdě na chvíli mohl zastavit a pozdravit.

![](/assets/mistostarosti/mistostarosti1452023svatovacla-3ab3cf1a.png)

*Zastupitel Líbeznic Sam Volpe, europoslanec Marcel Kolaja a vpravo já po doběhu. Samozřejmě jsem si pozdě přečetl, že si na to číslo píšeme, za jakou oběť běžíme, ne jméno týmu - ale pořád jsem na tom lépe, než poslanec za ANO Ondřej Prokop, který si tam napsal, že běží za Andreje Babiše. No, doběhl deset minut za mnou 😇*

## Jak na koordinaci oprav silnic

🛣️ **Řešíme intenzivně opravy silnic.** Tradičně dostáváme dotazy občanů, proč to město “líp nekoordinuje”. To je jednoduché. Opravy je třeba udělat po zimě co nejdříve, čili v průběhu května, maximálně začátku června. Na červenec, srpen a září se dávají většinou až velké opravy. Tzn. máte takových 5-6 týdnů, kdy opravy můžete provést. Každá oprava trvá minimálně dva půldne (to ta malá: jednou položit, podruhé dočistit). My ve městě opravujeme kolem tří desítek lokalit, od malých oprav po velké a firem, které nám to mohou udělat, je velmi malé množství - firmám mimo náš region se na takovou zakázku nevyplatí přijet. K tomu připočtěte, že část silnic spravuje kraj a dálnici stát. Na jejich termíny prací máme vliv pramalý, protože ti mají svůj harmonogram, nasmlouvané práce a podle toho jedou. Město se snaží přizpůsobit tak, aby bylo vše co nejméně dopravu komplikující a občas dohodnout nějaký přesun termínu, když je vůle na druhé straně, ale statistika a geografie města je v tom neúprosná. Prostě občas rozkopete silnici tak, že to dopravu zkomplikuje. K tomu stačí nehoda na mostech navíc a je na malér zaděláno.

Řešením by samozřejmě bylo půjčit si čtvrt miliardy a hlavní tahy a chodníky udělat znovu a pořádně. Řada silnic je zde jen asfalt nalitý na původní kostky, životnost takového řešení je velmi omezená. Jenže takové peníze si půjčit teď město nemůže dovolit, úvěrovou linku budeme mnohem spíše potřebovat na dostavbu čistírny odpadních vod. Takže budeme šetřit, záplatovat a buzerovat kraj, aby aspoň ty hlavní krajské tahy upravil. Takto se bude letos dělat Královická ulice, bohužel pouze povrch, nikoliv celková oprava. Kdyby vás zajímalo, [jak se staví silnice, tady je dobrý přehledový článek](https://www.ceskestavby.cz/clanky/silnice-dopravni-stavby-inzenyrske-6855.html) .

Musím se přiznat, že mě tahle nekoordinovanost netěší, ale zároveň nevím, co s tím. Ani větší obce nemají odbornou způsobilost, aby se o velké silnice staraly, takže jejich centrální správa krajem je asi rozumná věc. Nicméně přináší to právě tuto nemožnost to detailně koordinovat. Na můj dotaz u kolegů, jak se to řeší v Rakousku, byl reakcí především údiv, proč ty silnice neuděláme pořádně, abychom je nemuseli pořád dokola opravovat. Moc děkuju za radu, jenže jak se k tomu dostat? V rozpočtu máme právě na jednu takovou velkou opravu, takže bychom museli buďto vzdát na deset let ostatní opravy, akceptovat havarijní stav a jet každý rok jednu velkou ulici, nebo si vzít ten úvěr, na který ale nedosáhneme, neboť zákon obcím ukládá limit na výši úvěrů.

Na závěr foto z milé návštěvy ve středu: **Michal Bláha z [Hlídače státu](https://www.hlidacstatu.cz) dorazil** , abychom si popovídali o otevřených datech (trochu s nimi zápolíme) a také o možnostech, jak porovnávat mezi obcemi ceny prací a nenechat se dodavateli natáhnout.

![](/assets/mistostarosti/mistostarosti1452023svatovacla-1d3fc23d.png)

![](/assets/mistostarosti/mistostarosti1452023svatovacla-aaf9c665.png)

*Využili jsme příležitost a ukázali jsme izraelské velvyslankyni svatováclavskou korunu, jejíž kopii máme na zámku. Už jste ji viděli vy?*

Nu a pokud byste v pondělí byli **v Brně, mám tam s Josefem Šlerkou [větší přednášku a diskusi o umělé inteligenci.](https://www.smsticket.cz/vstupenky/34560-zandl-slerka-velka-diskuze-o-ai-univerzitni-kino-scala-brno)** Tak srdečne zvu. [Facebookovou událost to má zde](https://www.facebook.com/events/159631790269873) .

Vše nejlepší do nového týdne z #městoje❤️ přeje

Patrick Zandl