---
layout: post
title: "Místostarosti 11.12.2022: Odpady i parkovací dům"
excerpt: "Článek popisuje aktivity místostarosty, včetně charitativní akce s prodejem knih na podporu Šatníku. Dále se zabývá plánovanými stavebními projekty, jako je rekonstrukce lávky přes D10 a posouzení stavu budovy Kim Ir Sena, a přípravou strategie správy bytového fondu. V oblasti dopravy pokračují práce na zlepšení cykloprostupnosti města, včetně tvorby cyklogenerelu. V odpadovém hospodářství se řeší svoz kuchyňského odpadu a plánuje se očipování popelnic pro lepší monitoring."
date: 2022-12-11 21:45:14 +0000
author: "Patrick Zandl"
category: "mistostarosti"
source: "substack"
source_id: "90037869.mistostarosti-11122022-odpady-i-parkovaci"
---

Dobrý den,

Minulý týden mě byla vyfotit Zuzana Řebíčková do [Ježíška z La Fabriky](https://www.satnikpraha.cz/jezisek-z-la-fabriky/) . To je akce Nory Fridrichové a dalších lidí, kdy autoři knih dodají svoje knihy, podepíší je a tu si následně můžete koupit. Výnos jde na provoz Šatníku rozdělujícího potřebné věci mezi potřebné lidi, zejména matky samoživitelky. Takže máte jedinou letošní šanci získat moji nejnovější knihu Mýty a naděje digitálního světa i s podpisem, [dva kusy jsou na Aukru](https://aukro.cz/patrick-zandl-myty-a-nadeje-digitalniho-sveta-s-venovanim-autora-7025306109) . Musím přiznat, že z mojí strany je to naprosto zisková akce, protože jsem do toho vrazil dvě knížky, podepsal se a získal luxusní fotku od Zuzany v ceně. Na jedné je fajn výhled z mojí radniční kanceláře, na druhé jsem musel vymazat tabuli s rozjetýma projektama 🙂 No a vy si můžete koupit knihu za cenu velmi přiměřenou, mít tam podpis a ještě spáchat dobro!

![](https://bucketeer-e05bbc84-baa3-437e-9518-adb32be77984.s3.amazonaws.com/public/images/23d155aa-7314-4d75-bb4e-fe26aa3bb4ac_750x500.jpeg)

Jestli dobro páchat nechcete nebo nestihnete, tak moje obě letošní knihy jsou stále k objednání - [Mýty a naděje digitálního světa u Melvilu](https://www.melvil.cz/kniha-myty-a-nadeje-digitalniho-sveta/) i [955: Špicl Páně u Mystery Press](https://mysterypress.cz/spicl-pane-955/) .

A jaké jsou naše nové místostarosti?

🚧 Týden jsme začali rozhodnutím nechat aktualizovat statický posudek na **lávku přes dálnici D10** . Lávka byla v havarijním stavu, statickému posudku bude končit platnost a ačkoliv pracujeme na získání prostředků na její rekonstrukci (či znovu postavení), nechceme, aby nám mezi tím začala opadávat do dálnice na jedoucí vozy. Podle posudku bude nutno se rozhodnout, zda lávku strhneme již teď nebo zda počká na opravu.

🏢Druhý statický posudek zadáváme **na budovu Kim Ir Sena** . Pro závazné úvahy co s touto budovou dále je potřeba znát její skutečný stav. Po úřadu putují zkazky o prasklé základové desce, s čímž prý nejde nic dělat, ale už jsme se sami přesvědčili, že tu a tam vyskočí fámy, které nejde doložit a přitom jsou "žitou pravdou". Podle toho, co stvrdí kulaté razítko statika se budeme bavit dále.

🧱Jednou z takových fám bylo i sdílené přesvědčení, že **panelový dům v majetku města v ulici Lipová** by neunesl kvůli statice nástavbu. Naopak jsme dohledali statický posudek, který nástavbu schvaluje jako průchozí a také projekt, který bude možné oprášit a realizovat. Do nového roku se ale už mnoho v tomto neudá, naopak první týden v lednu mě čeká odprezentovat vedení města strategii správy městského bytového fondu. A teprve v návaznosti na ni budeme podnikat další kroky. Takže teď otravuji sousední města dotazy, jak to řeší a budou řešit ona.

🚴Pokračují drobné přípravné práce na cyklo (a pěšo/koloběžko atd) řešení našeho města. Mimo jiné jsme se potkali s několika lidmi, kteří měli nejrůznější návrhy stran zlepšení cykloprostupnosti města a poptali jsme vytvoření **cyklogenerelu** , dokumentu, který by shrnul, jak má takový cykloprostupnost vypadat, abychom si neuváženými stavbami nezavřeli cyklocestičky. Jiří Burgermeister už začal tyto cesty zanášet do mapy, velká část z tras si vyžádá jen jednoduché úpravy, ale například cesta podél drážního svršku v Brandýse, to bude slušný oříšek. Naštěstí není nezbytná, jen by napřímila a zrychlila některé cesty. Po novém roce budeme pokračovat. Je, proč na tom pracovat: v týdnu jsme měli velmi vážnou nehodu koloběžkáře na Kralupské, zřejmě nedostal přednost od projíždějícího vozu.

🗑️První středa v měsíci patří "tradičně" (pro nás to bylo podruhé) **zhodnocení spolupráce s AVE** , které se stará o svoz městského odpadu. Tentokráte jsme si udělali krátké mezivyhodnocení projektu na svoz kuchyňského odpadu, který jsme odstartovali na brandýském sídlišti. Projekt je zatím v polovině plánovaného zkušebního provozu a nedosahuje ještě čísel, která se čekala, uvidíme za další měsíc, zatím je předčasné dělat závěry. Příští rok se budeme intenzivně věnovat strategii odpadového hospodářství a pro to budou potřeba data. Rozhodli jsme se, že od března nebudeme vyvážet neočipované nádoby na tříděný odpad. Je očipována naprostá většina nádob a díky tomu začínáme mít lepší přehled o třídění. Zároveň si necháme zpracovat cenovou nabídku na očipování popelnic se směsným odpadem, abychom měli lepší přehled i o něm. Díky čipu máme přehled o počtu vyvezenych popelnic a o tom, zda vyvážíme tomu, kdo zaplatil. Musíme se ale připravit na to, že budeme občanům dodávat větší množství nových popelnic, protože třeba plechové popelnice nejde čipovat. Na druhou stranu si tím i vizuelně zpřehledníme, kde se zjevují "neplacené" popelnice a zodpovědným občanům nové popelnice zajistíme. Zároveň zrevidujeme, jak probíhá placení odpadů firmami, ty totiž doposud platí přímo AVE a chyběla koordinovaná evidence. A za další se porozhlédneme, jak s odpady pracují ubytovny. S Honzou Chlebounem jsme rozvažovali nad tím, nakolik nám jednotlivá opatření mohou vyhnat počet černých skládek. Snažíme se být optimisti a věřit tomu, že lidi už nejsou taková prasata, jako kdysi, ale uvědomujeme si, že černoskládkování budeme muset ostře hlídat.

💡Se starostou Robertem Pechou jsme si dopřáli další hobby. **Veřejné osvětlení** . Jeho provoz postupně přebíráme od AVE. A to je dobrá chvíle se na něj kriticky podívat a zamyslet se, zda nelze svítit jinak a lépe. Odborníci nám přišli presentovat výsledky revizní studie městské infrastruktury veřejného osvětlení. Velká část našich světel už je velmi stará, nevyhovují ani kvalitou světla, ani spotřebou a tak je na čase vysokotlaké sodíkové výbojky nahradit LEDkami. Ve studii jsme mimo jiné adresovali nehodovost za soumraku a tmy, je totiž zajímavé, že staré lampy svíti světlem, jež nám neumožňuje rozpoznávat větší množství barev. A to stěžuje noční orientaci. Nové lampy by pomohly i tomuhle. Co je milé? Pokud budeme měnit jen "žárovky" v lampách, bude návratnost extrémně rychlá, díky úspoře elektřiny bychom měli investované peníze zpět do čtyř let a ještě bychom významně lépe a moderněji svítili včetně možnosti regulovat intenzitu jasu. Pokud zapracujeme na dotaci, zvládneme doplnit a obměnit i samotné kandelábry. Mimo jiné bychom chtěli udělat jednotnou sadu kandelábrů tak, abychom je pro stejné typy prostor měli ve městě jednotné. Pracovní skupina si rozdělila úkoly a za měsíc se sejdeme nad konkrétními daty, kde si uděláme ověřovací provoz. Vše je zatím stále ve stádiu zvažování přínosů a nákladů, ale tady nám ty argumenty přijdou hodně přímočaré, snad kromě toho, že zrovna veřejné osvětlení nikdo moc neocení.

![](https://bucketeer-e05bbc84-baa3-437e-9518-adb32be77984.s3.amazonaws.com/public/images/dd0c3124-f91b-4e3a-934a-7e1dd96aca4e_1174x824.png)

🚗 Když jsme u svícení: náš přesvícený **parkovací dům** . Proběhlo další iterační kolo. Vyzkoušíme pozhasínat některá světla, zřejmě jsme našli lepší systém a možnost. Ona nejdou vypínat jen tak - něco je norma, něco jsou udělané rozvody. Když se to chytí, budeme méně šajnovat lidem v protějším domě do oken.

🚏V pátek jsem si dal další kolo **hledání cesty do parkovacího domu** . Zašel jsem se převléct domů a v terénním oblečení jsem šel popárovat teorii z katastru s realitou. V čem je problém? Inu, v parkovacím domě zaparkujete, to jo, ale nikam se od něj nedostanete, kromě vlakového nádraží na trati Čelákovice-Neratovice s minimální využívaností. Kolují legendy, jak je už prakticky vyřízená cesta z parkovacího domu na sídliště, stačí ji vybetonovat. Na úřadě o ní ale nikdo neví a jak se ukázalo, ani majitelé pozemků si jí nejsou vědomi, takže ve skutečnosti je na tom zatím hotovo nula. Situace je tristní: nejlepší a nejpřímější cesta vede přes pozemek se 100 vlastníky, což bude lahůdka zasmluvnit. A vyústí v místech, kde nelze do parkovacího domu vstoupit. Vysekat tam vchod zřejmě nejde, protože dotace. Takže se ještě na přelomu roku sejdu s majiteli pozemků v místě a zkusíme vymyslet něco, na čem nevykrvácíme. Jediný další snadněji řešitelný přístup mezi hasičárnou a garážemi znamená popasovat se s cestou ve svahu. Ale co už, to nikoho nemohlo předem napadnout, že lidi budou chtít do parkovacího domu chodit i pěšky. A kolik na provozu parkovacího domu město vydělá? Tržby za parkování v automatech byly za listopad 3300 Kč, prodané roční parkovací karty od února mírně přes 100 000 Kč celkem. Měsíční náklady, které platíme, jsou zhruba ve stejné výši. Číslo, které ani nechci násobit dvanácti měsici. Moc hezky to s tím parkovacím domem předchozí radnice vymyslela 🤮

🅿️Nějaká pozitivní drobnost? Dopravka se agilně pustila do návrhu lepšího rozvržení parkování na parkovišti za OD Labe. Mohlo by tam být na stejné ploše více parkovacích míst a přestalo by se parkovat uprostřed tak, že ostatní těžko vyjíždějí. A já jsem někde vyhrabal plán na podzemní parkoviště v těchto místech, které by náklady mohlo trumfnout parkovací dům u nádraží! Tak jsem ho zase uložil naspod šuplíku…

🚦A už hotová drobnost? Dopravka přidala výstražný semafor upozorňující na chodce na přechodu řidiče při odbočování doprava na Masarykově náměstí z Jilemnického na Pražskou. Řidičům ne vždy dojde, že jim tam mohou vstoupit chodci. Je to přitom důležitá trasa pro naše školáky a jedno blikadlo do toho stojí za to vrazit…

![](https://bucketeer-e05bbc84-baa3-437e-9518-adb32be77984.s3.amazonaws.com/public/images/be64b1cb-7328-4841-9e8c-701f008c84ea_3024x4032.jpeg)

Hezký start do nového týdne přeje

*Patrick Zandl*