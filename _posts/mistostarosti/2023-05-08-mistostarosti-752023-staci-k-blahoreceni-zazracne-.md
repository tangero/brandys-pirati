---
layout: post
title: "Místostarosti 7.5.2023: stačí k blahořečení zázračné zjevení optických sítí?"
excerpt: "Projekt obnovy veřejného osvětlení se zdržel kvůli nedostupné digitální technické mapě, kterou kraj nedodržel slíbený termín. Společnost VERA selhává v převodu hřbitovní agendy, což nutí radnici k provizornímu ručnímu vedení evidence. Město řeší pozemkové problémy v oblasti Vosího hnízda, kde katastr nesprávně zcelil pozemky. Telekomunikační operátoři porušili dohodu o koordinované výstavbě sítí, což ohrožuje plánované práce na sídlišti."
date: 2023-05-08 08:52:49 +0000
author: "Patrick Zandl"
category: "mistostarosti"
image: /assets/mistostarosti/mistostarosti752023stacikblaho-94aae4fd.png
source: "substack"
source_id: "120003149.mistostarosti-752023-staci-k-blahoreceni"
---

Dobrý den,

vítejte u svátečních místostarostí!

🏙️📝Nepříjemně se nám **zasekl projekt obnovy veřejného osvětlení** . V podstatě máme vše přichystáno, bylo jen potřeba zaznačit v technické mapě, které lampy budeme vyměňovat, jenže nemáme kompletní digitální technickou mapu. A tak nás napadlo, že kraj jednu takovou právě pořizuje, takže použijeme ji. Dokonce už je hotová. Zhotovitelská firma nám ji nemohla vydat, protože nejsme objednatel, kraj nám slibil, že nám ji předá do konce dubna. No, to taky neklaplo. Jen abychom si to ujasnili: digitálně technická mapa má být ze zákona přístupná všem, nejde o strategická tajná data. Jen v tom někde na kraji mají bordel a my čekáme.

![](/assets/mistostarosti/mistostarosti752023stacikblaho-94aae4fd.png)

*Trasa vlaku do Brandýsa na Masarykovo nádraží je zatím jen na papíře, ale takhle by mohl vypadat příjezd do města. A vlak v oranžovo-černé barvě, Habsburská žlutá. Máme i variantu bílo červeno modrá, ale to je teď málo podstatné…*

👽 Další, kdo má fatální bordel ve svém businessu, je [společnost VERA](https://www.vera.cz) , která vyvíjí software pro evidenci práce radnic. Koupili jsme si rozšíření pro vedení hřbitovní agendy, od přelomu roku nám firma není schopná ani převést, ani dát cenovou nabídku na převod dat ze starého systému (v zásadě excel tabulka). Kdybychom to neevidovali provizorně ručně, tak snad ve městě pohřbíváme do masových hrobů. Firma zneužívá toho, že pro radnice je obtížné použít jiný software, má oligopolní postavení a na svoje zákazníky kašle. Z jednoduchého projektu, který měl být dávno vyřízený, se stala vleklá noční můra. Budeme řešit eskalací konfliktu, protože jestli něčemu rozumím, tak je to právě eskalace konfliktu.

🍀 Pojďme na lepší zprávy. Jeden z trvalých projektů ve městě je **řešení ulic** tam, kde výstavba domů předehnala výstavbu infrastruktury. Je tu pár takových oblastí, kde se na to kdysi nemyslelo. Dnes už se to řeší požadavky na stavbu a regulačními plány. Jenže pár takových oblastí stále máme. Teď jsme se snažili pohnout s řešením oblasti na Vosím hnízdě, ulice Vlčího krtí a další. Obec se je snaží již delší dobu vykoupit, vždycky se narazilo na nějaký problém. Tentokráte se nám sice podařilo dohodnout na ceně a způsobu převodů, ale zase se ukázalo, že katastr před nějakou dobou nelenil, již rozdělné pozemky zcelil a tudíž je musíme nechat znovu rozdělit, abychom na město koupili jen pozemky ulice. Navíc si stávající majitelé musí rozmyslet, zda nám prodají pozemky na jednosměrné provedení jedné z ulic, nebo zda získáme pozemky na obousměrnou ulici.

🕸️ Tento týden také vrcholilo ve středu velké **jednání s telekomunikačními operátory** o koordinované výstavbě na sídlišti v Brandýse. Dohodu o ní jsme uzavřeli na konci roku, nyní se blíží výkopové práce (rádi bychom v létě), jenže mezi tím jeden z operátorů z dohody vycouval a ten druhý už promeškal termíny na to, aby se to dalo legálně stihnout. Na legálnosti výstavby sítí trvám a znovu jsem upozornil operátory na dohodu z konce minulého roku, podle níž veškerá nezakreslená a nezlegalizovaná infrastruktura bude považována za majetek města. Chápu, že dříve nastávaly zázraky, kdy se ve výkopu přes noc zjevila chránička a nikdo nevěděl, kde se tam vzala. Do konce letošního roku lze taková zjevení prohlásit za vlastní a zlegalizovat, samozřejmě po zaplacení správního poplatku. Od roku příštího budou považovány za zázračný Boží příspěvek duchovnímu centru České státnosti. Podstatné teď bylo, že jsme našli mechanismus, jak druhého operátora udržet ve hře, pokud o to bude mít skutečný zájem. Operátoři, kteří se přípolože nezúčastní, nebudou moci na sídlišti další roky kopat a také jim letos skončí smlouva na kabelové převěsy mezi domy v sídlišti, takže věříme, že to všichni bedlivě zvážili.

🚃Ve čtvrtek jsem jel do Olomouce na největší tuzemskou konferenci [KKTS / KKDS](https://www.isp-konference.cz/kam-kraci-digitalni-site-olomouc-2023/kkds-olomouc-2023) věnovanou telekomunikacím , měl jsem zde přednášku o umělé inteligenci a diskusní panel věnovaný svobodě a legislativě na internetu. Ale využil jsem to právě k řadě schůzek, kdy jsme ověřovali, že náš přístup k regulaci a pobídkám pro jednotlivé operátory je správný. Máme nastavené vcelku transparentní podmínky, myslím že poměrně často komunikujeme s jednotlivými operátory, kteří jsou v regionu aktivní a pobízíme je k vyšší aktivitě. T-Mobile i CETIN nás zařadili mezi města, kde chtějí urgentně povýšit kvalitu sítě, i menší operátoři se po uvolnění úředních bariér snaží. Snad se nám to začne více projevovat. Na druhou stranu mě operátoři obecně odrazovali od budované metropolitní sítě. Prý máme nakupovat pouze službu a neřešit samostatnou výstavbu sítě pro město. Zatím mne ale argumenty nepřesvědčily. Zdá se, že se vyplatí dokupovat službu propojení pouze ve výjimečných případech - například kamery v okrajových částech města, kde optiku ještě nemáme, připojujeme přes LTE/5G. Ale základní infrastruktura by měla být městská. Město potřebuje propojit nejenom své školy a úřady, ale také kamerový systém, zabezpečovací techniku a do brzské budoucnosti i přechody přes silnice a další techniku - to vše bychom měli napojovat do fixních nákladů, ne s tím, že nás nový přechod bude stát několik tisícikorun měsíčně za datové přenosy. Mimochodem, zpoždění vlaku jsem si nechal předvídat umělou inteligencí, netrefila se o dvě minuty, plánovala 42, bylo 45 minut...

![](/assets/mistostarosti/mistostarosti752023stacikblaho-2fe17d92.png)

*Momentka z diskusního panelu na KKTS. Já zcela vpravo, lídry českých telekomunikací jistě poznáte... Pro jistotu zleva poslanec Robert Králíček, Tereza Rychtaříková (představenstvo hospodářské komory ČR), předseda ČTÚ Marek Ebert, viceprezident hospodářské komory Zdeněk Zajíček a z CESNETu Jan Kolouch.*

🪖 Páteční dopoledne jsme věnovali **uctění památky těch, kteří se zasadili o osvobození Československa od nacismu** . Spolu s příslušníky armády jsme položili květiny u hrobů a památníků padlých ve světových válkách. Dilema vzniklo jen u ruských památníků. Tam jsme se nakonec dohodli, že květiny položíme k hrobům padlých rudoarmějců, abychom uctili oběť konkrétních padlých vojáků. Nebudeme ale pokládat květiny k obecným památníkům, které jen oslavují Rudou / Sovětskou armádu.

![](/assets/mistostarosti/mistostarosti752023stacikblaho-cfbf8386.png)

*S místostarostou Janem Chlebounem a příslušníky Armády CR u královického památníku padlým.*

Při té příležitosi chci **doporučit vaší pozornosti brandýský hřbitov** . Město jej převzalo do své správy, hezky jsme ho uklidili, vyčistili, prořezali náletové křoviny, zušlechtili zeleň. Nyní probíhá jeho pasportizace a přemýšlíme, jak dáme do kupy některé významné náhrobky. Zároveň lidé obci věnují náhrobky, které nechtějí již dále udržovat. Tato místa budou znovu nabídnuta k pohřbům dle zákona a původní kamenné náhrobky (jsou-li ještě) budou pietně vystaveny na hřbitovní zdi.

🗑️Páteční odpoledne jsem využil k finišování strategie odpadového hospodářství, kterou předkládám nejprve koalici, později všem zastupitelům. Na strategie bude příští týden výživný, budeme rovněž komisi předkládat strategii a projekt vlakového spojení do Prahy, který chceme spolu s Prahou, sousedními obcemi a středočeským krajem posunout do výstavby. Budeme ještě informovat.

🛣️Malá (velká) radost? Robert Pecha - starosta domluvil větší množství obrusu včetně pokládky, takže budeme moci vyspravit větší výměru šotolinových ulic, kterých je ve městě stále dost. Děláme si seznam …

🎉 Příští týden doporučím pozornosti **položení Kamenů zmizelých** ve čtvrtek odpoledne na Pražské ulici (cca naproti Šipce). Pak samozřejmě Svět knihy Praha v Praze na Výstavišti, co naplat, takovou akci tu ještě nemáme. A na Městský běh další víkend už jste přihlášeni? Předběhnete mě? A moji mladší dceru?

Vše nejlepší do nového týdne z #městoje❤️ přeje

Patrick Zandl