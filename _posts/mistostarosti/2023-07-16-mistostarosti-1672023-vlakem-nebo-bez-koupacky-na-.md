---
layout: post
title: "Místostarosti 16.7.2023: Vlakem nebo bez koupačky na Lhotě?"
excerpt: "Město se potýká s dopravními problémy kvůli špatnému stavu silnic a kanalizace, což vede k častým kolapsům provozu. Řidiči ignorují uzavírky, což situaci zhoršuje – například nedávná nehoda na dálnici zablokovala město na hodinu. Probíhají jednání o nové železniční trati mezi Prahou a Brandýsem, přičemž preferovaná je severní varianta přes Vinoř. Současně se řeší zpožděná rekonstrukce brandýského kina, kde projektanti dlouhodobě nedokončili práci."
date: 2023-07-16 18:10:04 +0000
author: "Patrick Zandl"
category: "mistostarosti"
subtitle: "Zase se neděste, ten nadpis vždy s obsahem newsletteru souvisí tak nějak volně :)"
image: /assets/mistostarosti/mistostarosti1672023vlakemnebo-dfcb74ff.png
source: "substack"
source_id: "135024432.mistostarosti-1672023-vlakem-nebo"
---

Dobrý den!

Nejdříve drobné zlepšení. **Místostarosti mají nově svůj hlasový podcast** , který najdete [na Spotify](https://podcasters.spotify.com/pod/show/patrick-zandl5) i Google nebo Apple Podcast platformě, když si dáte vyhledat Místostarosti. A jak mám čas podcast načítat? Opravdu nemám. Načítá to hlas umělé inteligence! Omluvte tedy místy špatnou výslovnost, snažím se postupně všechny potíže vychytat.

![](/assets/mistostarosti/mistostarosti1672023vlakemnebo-dfcb74ff.png)

🏙️✍️Jaké jsou nové Místostarosti?

🚕Město zažívá **dopravně těžké chvíle** . Je to spojení dvou faktorů: špatný stav silniční infrastruktury, především kanalizace pod ní a trvale rostoucí provoz. Stačí drobný problém a doprava kolabuje. Sice v tom nejsme sami, situace je obecně zlá, ale to nás neuklidňuje. Navíc některé situace nemají dobré řešení: oprava kanalizace v Boleslavi znamená, že rozkopete silnici a pak už se nedá dostat na most. Proto do kanalizace místy taky nikdo léta nekopal, jenže už to nejde okecat.

👻Klasická byla také situace z minulého víkendu. V neděli pražáci vyrazili po dálnici na Lhotu za koupáním, po našem novém obchvatu to byla paráda. Jenže při návratu se řidiči na dálnici ťukli a dálnice okamžitě zkolabovala hned za sjezdem na Boleslav. Tím přestalo být možné ze sjezdu sjet na dálnici a začala se tvořit nehybná kolona. Ti, kdo neměli online navigaci, se rozhodli bez ohledu na značky projet přes most, jenže ten je, jak víme a jak značky tvrdí, neprůjezdný. Opravdu byl, takže nebohý řidič dojel k výkopu, který nepřekoná vozidlo bez ženijní jednotky. A pak se snažil někam vrátit, jenže nebylo kam, protože v tu chvíli byl zároveň rozkopaný i most v Kostelci, takže nejbližší most přes Labe byl až někde u Mělníka. Navíc se na něj tlačili další nedůvěřiví nešťastníci, kteří chtěli nějak projekt. Brutální zácpa. Tím se město na hodinu zablokovalo, což jsem si já ostatně užil sedíc v autobusu z Krkonoš těsně před boleslavským sjezdem. Co s tím? Mnoho věcí, ale z pohledu řidiče: Když někam dáváme značku, tak ji tam dáváme z dobrého důvodu, ačkoliv jej jako řidič nemusíte chápat. Respektujte ji. Když se opravovala Zápská, šel jsem se na to podívat: dobrá čtvrtina řidičů dojela až k výkopu, ačkoliv do té doby minuli tři značky informující, že oblast je neprůjezdná. Až tam se začali motat a řešit, co s tím. Jak jim to ještě lépe dát vědět?

![](/assets/mistostarosti/mistostarosti1672023vlakemnebo-45fb8093.jpeg)

*Neprůjezdná je i část Masarykova náměstí kvůli opravě kanálů. Dokud jsme nepřidali tu hnusnou pásku, řada řidičů do uzávěry vjízděla a motala se mezi výkopy.*

🚂Tento týden byl rozhodující pro několik projektů najednou, tak už to chodívá. Tak především jsme měli ve středu schůzku v širokém zastoupení s Prahou, Ropidem a dalšími institucemi věnovanou **vlakovému spojení mezi Prahou a Brandýsem** . Náměstek primátora Zdeněk Hřib znovu zdůraznil, že kolejové spojení s Brandýsem považuje za prioritu. Prošli jsme si historicky zmiňované varianty, z nichž jsou dneska ve hře fakticky dvě trati, obojí novostavby. Jedna jde z Vinoře severní stranou po staré zemské cestě a vjíždí na brandýské nádraží, druhá od Horních Počernic jihem a končí u Královic. Preferencí obcí brandýského regionu je severní trasa, kterou považujeme za územně řešitelnou a zároveň s možností další obsluhy regionu, ale chápeme, že zvažování musí obsahovat obě realistické varianty. V jednáních se bude pokračovat se zahrnutím dalších důležitých institucí, jako je SŽ i Ministerstvo dopravy.

🎥Druhý větší projekt je **rekonstrukce kina v Brandýse** , kde je toho mnoho špatně. Na konci roku 2018 bylo předchozí radnicí vysoutěženo pořízení projektu, který měla dodat až do formy stavebního povolení projekční kancelář z Tábora. Projekt v 2019 dodala a začala projednávat s památkáři, jenže se zasekli na detailech, kdy projektanti nechtěli (z mého pohledu nesmyslně) ustoupit z některých detailů. Pak do toho přišel Covid, celá věc nějak zapadla, ačkoliv už byla za většinu projektu vyplacena finanční odměna. No a my jsme na to přišli až na přelomu roku, když jsme chtěli zadat pořízení projektu. Původně jsem chtěl okamžitě smlouvu ukončit: práce nebyla ani po mnoha letech dokončena a bylo ji třeba z našeho pohledu zásadně předělat. Jenže projekt byl vysoutěžen a převládl právní názor, že to nemůžeme jen tak vypovědět. Takže jsme začali s dodavatelem jednat, ten projevil vůli práci dodělat. Jenže ani v červenci nebylo doděláno a já už ztratil veškerou víru v to, že by nám to někdy dodělali. Spolupráci ukončíme, projekt pořídíme znovu nebo zmodifikujeme a kino půjde do rekonstrukce v nejbližším možném termínu, což bohužel zřejmě bude až jaro 2024. Sice by se dalo začít dříve, ale zrušili bychom podzimní a zimní sezonu, což je škoda, s ohledem na to, že v létě kino neběží a je to naopak pro veškeré stavební práce ideální termín.

Na tomto případě je pro mne vidět, jak obcím komplikují život soutěže a “výběrka”. V podstatě je nejdůležitější, aby dodavatel byl někdo, s kým je rozumná komunikace a kdo umí věci posouvat, než to, jestli je o deset procent dražší nebo levnější. Ve skutečnosti na kině proděláváme peníze za vytápění i proto, že mnoho akcí se tam prostě pořádat nedá, neboť se stydíte či rovnou nemáte potřebné zázemí. Jenže předepsaná forma soutěže vyžaduje držet se nějakého postupu, nebo být postižitelný, i proto jsme napoprvé raději ještě zkoušeli s dodavatelem projektu jednat, ačkoliv jeho přístup v minulosti nesliboval dobrý výsledek. Chápu, že bylo potřeba v jednu chvíli zarazit bobanzu, kterou si z obecních rozpočtů někde vedení udělala a určitá formální pravidla jsou dobrá, jenže soutěžení jen na cenu dobré není. Vidíme to jak na opravě kina, tak třeba silničních komunikací. A budeme se snažit od čistě cenové soutěže couvat - rádi bychom věci včas a kvalitně.

🅿️Za třetí **Parkovací dům** , má černá můra. Před dvěma týdny hlásili meteorologové krupobití a najednou byl parkovací dům plný až po střechu. Zjevně není tak daleko, jak lidé říkají a jde jen o jejich nechuť tam dojít. Právě vyhodnocujeme nabídky na dodání parkovacího generelu pro naše město, tedy základní strategie toho, k jakému způsobu regulace parkování přistoupíme, nicméně už teď je jasné, že přistoupíme a jasno bude na podzim. Jenže také chceme vybudovat lepší přístup do parkovacího domu. Už to Jan Burgermeister nakreslil a spočítal, je to úprava celé lokality kolem hasičářny, tunýlku, parku Pampeliška a Skatů, aby se tu dalo rozumně chodit a jezdit. Věc začínáme projednávat s dotčenými stranami, bohužel s tím budou souviset větší zemní práce. Za parkovací dům totiž minulé vedení nechalo odvozit hlínu z Central Parku a tím podstatně navýšilo výškový profil, takže by přístupová cesta nebyla schůdná pro nehorolezce, místy je výškový rozdíl přes deset metrů. Z části hlíny zde uděláme kopeček s vyhlídkou. Bude to levnější, než platit za uložení hlíny, to až se budete divit, proč máme vyhlídku nad tratí. Spousta hlíny ovšem zbude, budeme to muset vymyslet 🙁

🏠Ve čtvrtek v radě prošlo **zvyšování nájmů za obecní byty** . Ty byly doposud zcela nesmyslně levné a to i s ohledem na kvalitu, stávající nájmy půjdou nahoru o cca 20 %, samozřejmě se stropem pro ty, kdo už teď vyšší nájem měli. Nové nájmy u zrekonstruovaných bytů jsou nově na 190 Kč/m2/měsíc, takže 66m2 byt (náš standard) vyjde od září na něco přes 12 000 Kč měsíčně. U starých nájemních smluv je navýšení platné od příštího roku a postupně se s nájemníky doladí. Město nicméně teď nic moc volného nemá. Vyšší výnosy jsou vyšší jen opticky - ceny všeho se zdvihly a nám to umožní držet nastavenou rychlost rekonstrukcí a obnovy bytového fondu.

🎁Mimochodem, ve fotkách je snímek "reprezentativního balíčku", který teď dáváme zvláštním hostům. Jsou v něm ty nej produkty z našeho regionu, zatím tam máme pivo od Pivovar Čestmír, kávu od Doubleshotu z Dehtár a krémy Bylineo. Čerstvé sýry od Farmy u sv. Anny v tomhle vedru nemáme odvahu do balíčku přidávat. Co jiného za skvělé produkty z regionu našeho "okresu" by vás napadlo?

![](/assets/mistostarosti/mistostarosti1672023vlakemnebo-e5643872.jpeg)

*Posílejte svoje tipy :)*

Vše dobré do nového týdne z #městoje♥️ přeje

Patrick Zandl