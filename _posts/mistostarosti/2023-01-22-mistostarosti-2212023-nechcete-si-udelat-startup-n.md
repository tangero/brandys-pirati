---
layout: post
title: "Místostarosti 22.1.2023: nechcete si udělat startup na odpadový software?"
excerpt: "Místostarosta řeší přesun trafostanice a vedení vysokého napětí, které je potřeba urychlit. Představil také novou strategii bydlení, včetně rekonstrukce paneláku a startovacích bytů, a konzultoval sociální bydlení s Olgou Richterovou. Město se potýká s nedostatkem odborníků na energetický management a plánuje vytvořit vlastní pozici městského energetika. V oblasti odpadového hospodářství řeší propad v oficiálních statistikách a jedná o rozšíření sběrných nádob."
date: 2023-01-22 17:37:32 +0000
author: "Patrick Zandl"
category: "mistostarosti"
image: /assets/mistostarosti/mistostarosti2212023nechcetesi-14f0e35b.jpeg
source: "substack"
source_id: "98303778.mistostarosti-2212023-nechcete-si"
---

Dobrý den,

vítejte u další dávky Místostarostí. Připomínám, že příští týden se jde k volbám, rozhodnout o našem novém panu prezidentovi. Tak se na to nevykašlete!

A ještě jedna prosba. Pokud si myslíte, že by tato zpráva mohla zajímat někoho z vašich brandýsko-boleslavských kolegů, přepošlete mu ji, ať si ji také může přihlásit a odebírat. Už jej odebírá 453 odběratelů.

🏙️✍️Nic vám nenastartuje pracovní týden tak dobře, jako nutnost přeložit jednou trafostanici a jedno vedení vysokého napětí u ČEZ Distribuce. Firma na to má ze smlouvy patnáct měsíců, cajk, jenže to jak na potvoru bohužel potřebujeme dříve…

🏠Na středu jsem připravoval velkou prezentaci pro členy koalice věnovanou strategii bydlení. Město se ke svému bytovému fondu léta chovalo macešsky, byla to taková dojná kráva, kterou dřívější vedení zapomínalo nakrmit. Takže chcípá. Už na podzim jsme nechali několik bytů vyřadit z nájemního fondu, přišlo mi, že když se skrze podlahu můžete podívat k sousedům, není to úplně dobře. Nová strategie jde hodně natěsno do dotačních titulů, chtěli bychom si sáhnout po kategorii startovacích bytů (nájem max na rok, něco si najdi a stěhuj se) i zrekonstruovat panelák na Lipové. Až to celé probublá vedením, seznámíme s nimi podrobně, je tam pár fakt hezkých a nosných myšlenek!

🙋‍♂️A tak jsem o radu poprosil místopředsedkyni sněmovny Olga Richterovou a vyrazil jsem za ní do Sněmovní. Několik let jsme spolu úzce spolupracovali na sociálních tématech a potřeboval jsem načerpat zkušenosti se sociálním bydlením. V obci máme širokou plejádu bytů, jejichž nájem nelze označit jinak, než jako sociální, i když dlužno uznat, že ty byty nebývají v extra dobrém stavu. Město nízké nájemné používalo často jako způsob sociální podpory, kdy bylo rychlejší dát nízký nájem, než čekat na vyřízení dávek a podpor. Jak se ukázalo, dnes sice existují příspěvky na bydlení, jenže jejich vyřízení trvá Úřadu práce přes dva měsíce, neboť jsou agendou zahlcené. Jak by ne, v našem městě počet žadatelů proti minulému roku stoupl na dvojnásobek. Olga poradila i ocenila, že se snažíme tyhle věci řešit, i to, že jsme posílili náš právní tým.

![](/assets/mistostarosti/mistostarosti2212023nechcetesi-14f0e35b.jpeg)

*Povinné selfíčko s pirátskou kolegyní Olgou Richterovou*

🪦Mimochodem, minulý rok se mě hluboce dotkl jeden starší pán, kterého jsem potkal křičícího na chodbě úřadu. Ukázalo se, že mu přišel předpis na placení hrobového místa na hřbitově a ty peníze na něj zkrátka byly moc. Lamentoval, jak nikoho nemá, sám bez ženy a dětí a jak je to nehorázně drahé. Naštvaně z úřadu odešel. Probrali jsme to se sociálkou, ukázalo se, že by mu bylo pomoci, ale neměli jsme na něj mobilní číslo, takže jsme se dohodli, že to s ním proberou, až po novém roce dorazí. No a v úterý mě zastavila úřednice, která to má na starosti, ptala se, jestli si pamatuju toho bezdětného pána, co neměl na ten hrob. Tak prý to uhradil jeho syn… (nechávám bez komentáře).

🔋Měl jsem pohovor se dvěma firmami, které by nám mohly městský dělat energetický management. Nevěřili byste, jak se teď špatně shánějí ty zkušené. Energie nikoho léta nezajímaly a teď, když jdou nahoru, se dveře netrhnou. Jedna firma řekla, že letos nic, druhá nabídla, že zkusí do dubna vypracovat nabídku. Tři jiné řekly rovnou předem, že není šance. Asi si budeme muset na úřadě vytvořit malou pozici městského energetika a pustíme se do toho sami, v nákladech to vyjde lépe a bude to časově dosažitelné. Přitom už jen úspora jednoho procenta z městských nákladů na energie by znamenala, že se ten člověk zaplatil…

🗑️Eko-kom nám prezentoval loňské výsledky svozu tříděného odpadu. Připravíme z toho větší vyhodnocení, ale hapruje nám tam propad počtu obyvatel - najednou se nám v oficiálních statistikách ztratilo skoro tisíc obyvatel a tím přepočet na počet obyvatel vykazuje podivné výkyvy ve všech statistikách. S touhle anomálií se musíme nějak vyrovnat. Posbírali jsme pár tipů, jak dál s recyklací, podařilo se nám domluvit zdarma další sběrné nádoby na tříďák. V pondělí budeme pokračovat schůzkou s JRK, které u nás dělalo pilotní program svozu kuchyňského odpadu. Strategie, jak dál s odpady, bude další důležitou strategií pro další roky. Mimochodem jsme si s Honza Chleboun napsali do diáře, že musíme vymyslet způsob, jak na sídlišti vybudovat kulturně vypadající hnízda na směsný odpad i na ten tříděný. Není to teď úplně nejlepší. Hodilo by se začít se o tom bavit se sídlištními SVJčky, jenže nikdo nemáme jejich databázi, takže se nejdříve musí udělat ... (a tak je to se vším).

👨‍💻Musím říct, že nejvíce mě děsí software stránka celé záležitosti. V podstatě existuje jediný dostupný software od Inisoftu, který je ale dost komplikovaný. A protože už tuším, jak to s cenama těch software pro obce chodí, nejste tu někdo, kdo byste si chtěli založit startup na takový odpadkový software? :)

🎥Šli jsme si také ujasnit rekonstrukci sociálního zázemí v kině. Prostory někdejší Městské policie bychom chtěli předělat na důstojné sociální zázemí kina v Brandýse, už jsme dohodnutí, co kde bude a pokud se nestane nějaké drama, v létě (až se kino přesune do letňáku), se do toho pustíme.

🚪Máme vizualizace vrat do Klíčku, dal jsem je ke schválení památkářům. Další nevděčný projekt, s ohledem na to, kolik lidí musí věnovat úsilí tomu, aby se do vjezdu na Maxe Švabinského vrátila nějaká slušná vrata. V úterý bude další jednání s památkáři…

🪟Ve slabší chvilce jsem slíbil městské knihovně peníze na výměnu dalších oken. Nemáme sice na všechna okna, ale nějaký love do toho Jan Jirovský vytlačí a budeme zase o kus dál 🤓

🕸️Radost: našli jsme a zmapovali někdejší černou přípolož optické datové sítě na sídlišti a zahrnuli ji do digitální technické mapy naší “metropolitní sítě”. Plus jsem našel sto metrů kanalizace. To prostě hledáte něco v papírech a najednou máte sto metrů kanálu!

Vše nejlepší do nového týdne z Brandýsa-Boleslavi, protože #městoje♥️ 😀

Patrick Zandl

### A galerie na závěr

![](/assets/mistostarosti/mistostarosti2212023nechcetesi-15dc22fa.jpeg)

*Šárka Veverková má vernisáž v zámecké Kočárovně. Přijďte se podívat!*

![](/assets/mistostarosti/mistostarosti2212023nechcetesi-5e73afcc.jpeg)

*Lidi to vědí nejlíp, blbouni z města zapomněli zhasnout. Ve skutečnosti “blbouni” opravovali lucerny na Vrábí a dost se jim hodilo vidět, jestli svítí nebo nesvítí, takže si to nechali na dvě hodiny svítit… :)*