---
layout: post
title: "Místostarosti 23.4.2023: Co dělat, když najdete kostel?"
excerpt: "Město řeší opravu opěrné zdi u kostela sv. Vavřince, kde komplikace s památkáři a krádež materiálu oddálily rekonstrukci. Sluneční lázně čeká demolice, neboť jejich záchrana je technicky i finančně nereálná, ale plán na nový kulturní dům zůstává. Článek zdůrazňuje výzvu nalezení funkčního využití historických budov, které jsou často nákladné na údržbu, ale přispívají k charakteru města. Město proto musí efektivně spravovat svůj majetek, včetně pronájmů, aby financovalo tyto „náklady na krásu“."
date: 2023-04-23 18:00:32 +0000
author: "Patrick Zandl"
category: "mistostarosti"
image: /assets/mistostarosti/mistostarosti2342023codelatkdy-5dcb85f5.jpeg
source: "substack"
source_id: "116707724.mistostarosti-2342023-co-delat-kdyz"
---

Dobrý den,

vítejte u další várky místostarostí.

🏙️✍️ **Město vlastní kostel** . Je na Nižším hrádku, je to krásný raně gotický kostel svatého Vavřince, město k němu přišlo vtipně. Původně šlo o katolický kostel, pak jej získali husité a nakonec se Josef II. rozhodl jej zrušit v rámci omezování vlivu církve. A tak se z něj stala sýpka a v roce 1865 přešel do majetku města. To s ním nakládalo uvážlivě, když v něm zřídilo tělocvičnu. Nyní jej má pronajatý Československá husitská církev. Jenže tu nájemní smlouvu nemám v rejstříku smluv. Záhy se ukázalo, že zejména proto, že pronájem běží od roku 1928 a tehdy náš radniční digitální registr smluv nebyl v takové kondici, jako dnes.

![](/assets/mistostarosti/mistostarosti2342023codelatkdy-5dcb85f5.jpeg)

*Kostel svatého Vavřince*

Ale proč to píšu? U kostela padá opěrná zídka. Město před dvěma lety začalo chystat její rekonstrukci, jenže se to zadrhlo na vyjednávání s památkáři. Ti chtěli něco v návrhu předělat, jenže než to předělali, někdo rozkradl ty pískovcové kameny, které si tam město navozilo na opravu. A ty se dost blbě shání, protože musíte trefit barvu, jinak to vypadá pitomě. Takže zkusíme dát další kolo opravy, tentokrát ale kameny přivezeme, až bude projednáno s památkáři…

![](/assets/mistostarosti/mistostarosti2342023codelatkdy-7df3c9cf.jpeg)

*Města je ta zídka uprostřed, na níž je vidět, že se trochu vyvaluje. Ostatní části zídky jsou soukromníků. Všimněte si vkusné cihlové dozdívky, ta není naše…*

☀️Dorazil **aktualizovaný statický posudek na Sluneční lázně** . Dělal ho ten samý člověk, co dělal posudek někdy v roce 2018 a ještě před tím. Posudek je nemilosrdný: stavbu nelze zachránit. Dne 10.6. budou Sluneční lázně naposledy otevřeny pro veřejnost, aby se lidé mohli lázněmi ještě projít. Jakákoliv jejich “rekonstrukce” fakticky znamená jejich zbourání a znovupostavení. Demolice původního objektu je prakticky neodvratná. I kdybychom bychom sehnali účelově vázanou čtvrtmiliardu korun (což se za deset let nepodařilo) znamená to bourat a znovu postavit. Cokoliv jiného je lhaní si do kapsy. Plán na kulturní dům v této oblasti nicméně vůbec není mrtvý. Naopak. Jen to znamená, že původní objekt se k němu využít nedá. Pokud, tak jeho minoritní části jako nějaká reminiscence na původní budovu. Co s kulturním domem ovšem zatím není rozhodnuto, teď máme investičních akcí rozjeto hodně, volné prostředky město nemá a dotace na kulturní dům zatím nejsou. Do té doby dotáhneme SWOT pro uvažované varianty.

![](/assets/mistostarosti/mistostarosti2342023codelatkdy-61a59979.jpeg)

*Stojíme na dnešní střeše, nad ní ještě měla být jedna střecha. Ta už dávno spadla. Tady je zdivo v nejlepším stavu, z Rucklových kopulí zbylo torzo.*

🏢Tyhle dva body ukazují důležkté téma: **co dělat s budovami, které se funkčně, technicky či ideově dožily?** Co mělo město před stopadesáti lety dělat s kostelem? Bylo zřízení sýpky v něm neúctou, nebo pokusem alespoň nějak využít takovou nemovitost a neposlat ji k zemi? A co Sluneční lázně? I kdybychom je před lety zachránili, měli bychom dnes technicky zcela nevyhovující a neufinancovatelnou stavbu, do které by město ročně posílalo miliony korun na provoz a údržbu. Najít nový život pro staré nemovitosti je velmi těžké. Musí to být ufinancovatelné. Ekonomicky je to náklad mrtvé váhy, jenže to v politice nezní tak dobře, takže tomu raději říkám “náklad na krásu města”. Máme hezké budovy a smiřujeme se s tím, že nás to něco stojí, i když by bylo efektivnější mít moderní krabicové novostavby. Jenže to je také ten důvod, proč město musí alespoň mírně podnikat například s pronájmem nemovitostí: aby si zajistilo příjmy, jimiž může financovat provoz takových záležitostí. Z daňových výnosů to totiž stabilně nepokryje. Proto nemám rád argument, že město nemá podnikat. Město má efektivně spravovat své majetky, což obnáší je jak pronajímat, tak rozvíjet - a tedy i pořizovat nové. Výnosy z městských nájemních bytů i nebytových prostorů mají stabilně přispívat na údržbu té krásy, či chcete-li, mrtvé váhy.

🏠A tím se plynule dostáváme k dalšímu bodu. **Správa městských nemovitostí** . Především mne zaujalo, že město nemá úplně centralizovaný přehled nemovitostí. Existuje tu přehled nemovitostí pro daně, ale pak jsou jednotlivé nemovitosti rozházené mezi několik oddělení podle svého účelu, takže já tu a tam “najdu” nemovitost. Nejčastěji v momentě, kdy na ni někdo potřebuje peníze, jenže ty nejsou v rozpočtu. Rozhodli jsme se, že se postupně do centralizace dat pustíme. Jednou částí je pasportizace nemovitostí, tou druhou je kontrola nájemních vztahů. To se tu nějakou dobu nedělalo. Máme se pustit do prvních návštěv bytů, které pronajímáme, přičemž se zkontroluje jejich stav kvůli případným opravám. Podobně v nebytových prostorech.

🏃‍♀️Dne 20. května bude **[další kolo Městského běhu](https://mestskybeh.brandysko.cz)** . Jenže týž samý víkend je celosvětová akce **Open House** . Přemýšlíme o tom, že se k ní přihlásíme, ale je to trochu moc akcí na jeden víkend. Nikdy jsme ji nedělali a není to zase tak jednoduché. Co je Open House? To je příležitost projít si jinak zavřené budovy ve městě. Účastní se toho celá řada českých i světových měst (např. [Praha](https://www.openhousepraha.cz) , [New York](https://ohny.org) ), otevře se celá řada jinak nepřístupných objektů. I v našem městě máme co ukázat: na seznamu mám třeba budovu Kim Ir Sena, ale také věžičku staroboleslavské radnice nebo trezor té brandýské. Jakou další budovu v našem souměstí byste chtěli navštívit, kdybychom to přeci jen uspořádali? Napište do komentářů nebo klidně jako odpověď na tento email, jaká budova (i nepatřící městu) by vás zajímala.

Jinak jsem poprosil umělou inteligenci, ať nám na akci vygeneruje logo. Jde jí to 🙂

![](/assets/mistostarosti/mistostarosti2342023codelatkdy-786d8b76.png)

*Umělá inteligence vygenerovala logo v rámci mého předplatného. Jestli akci za měsíc uspořádáme, ještě nevíme. Byl by zájem?*

🛣️Chodí ke mě **stížnosti na stav komunikací** . Letošní rok je nepříjemný ostrým předělem mezi zimou a teplem, vlastně až do minulého týdne byla zima dost velká na to, aby se dalo asfaltovat, takže se opravy dělaly jen studenou směsí a to dlouho nevydrží. Od tohoto týdne už běží asfaltovny, jenže mezi tím se celá řada děr pořádně rozšířila a zejména na krajských komunikacích je těžké řešení termínů. Například ona díra na rohu Královické a Zápské v zatáčce před halou: městem provizorně mnohokrát opravená, ale musí se opravit pořádně, přeasfaltovat. Je to krajská komunikace, KSUS nám už nabídl promptní termín opravy, silnici na tři dny uzavře a díru opraví až na dřeň. Jenže o pár dní později budeme muset kus silnice uzavřít kvůli výkopům na hale. Hodilo by se to sladit, protože obě práce lze provést současně, jenže termínově to nejde sladit, protože práce na hale nejde urychlit o tolik, aby se trefily s kapacitou asfaltérů. Rozdíl v ceně jiného řešení by byl v řádu stovek tisíc korun, což si město teď dovolit nemůže.

![](/assets/mistostarosti/mistostarosti2342023codelatkdy-0bc2e521.jpeg)

*Proslulá díra na Zápské. Už brzy o ni přijdeme, smutno nám nebude…*

🌳Další příklad jsou **silnice ke staroboleslavským zahrádkám** . Jsou v mizerném stavu, je to opravdu tankodrom, jsou to mlatové cesty vymlácené do polního profilu. Jenže ty nejhorší z nich za obchvatem u kasáren patří Státnímu pozemkovému úřadu (hnědá barva). Bohužel po nich vede provizorní objízdná trasa i ke garážím u kasáren, kterou bude nutno používat do červnového otevření obchvatu Boleslavi a opravy Třebízského ulice. Cizí cestu nemůžeme opravit za městské peníze, dokonce ani s výmluvou, že vede k našemu majetku (protože nevede). Občané mohou o opravu urgovat SPÚ, město je na stav cesty upozorní, ale reálná páka tu není. Navíc i kdybychom cestu nakrásně získali bezúplatným převodem, narážíme na zjevný rozpor mezi územním plánem a realitou. Oblast jsou oficiálně zahrádky, podle našeho scoringu pro investice do cest je silnice velmi vzadu na seznamu, protože oficiální provoz je tam minimální. Jenže zahrádky se staly kolonií rodinných domků, z nichž velká část je zde načerno, takže skutečný provoz zde je výrazně vyšší, ale zároveň jej obec nemůže v investicích zohlednit. Brala by peníze z projektů, které jsou právně v pořádku a ve prospěch občanů města, kteří dodržují pravidla.

![](/assets/mistostarosti/mistostarosti2342023codelatkdy-16174edf.png)

*Oranžovou barvou jsou pozemky města, magenda jsou armádní, růžovou krajské (obchvat), hnědou je Státní pozemkový úřad. Zbytek jsou ostatní vlastníci.*

🚂Na závěr přijměte **tip na zásadní víkendovou akci 29.4.2023** : [XIX. Audience u císaře Karla I](https://www.alotrium.cz/audiencebrandys.html) . Parní vlak odjíždí v 8:39 z Masarykova nádraží, za hodinu dorazí do Brandýsa. Je to poslední jízda parní lokomotivy 434.2186 vyrobené v roce 1917. Pak už půjde do depozitu muzea. Jede se historickými vagony z počátku minulého století a je to velká paráda pro milovníky historie i vlaků, sám si jízdu z Masaryčky nenechám ujít. Nicméně [jízdenky vlakem](https://www.ntm.cz/aktualita/29-4-2023-svezte-se-vlakem-ntm-na-akci-audience-u-cisare-karla-i-do-brandysa-nad-labem) jsou vyprodány (zkuste štěstí, ještě pár lupenů na cestu zpět), takže budete muset dorazit do Brandýsa autobusem 375 z Letňan nebo autem a pak zaparkovat v našem parkovacím domě u nádraží a projít se přes náměstí k zámku. Tohle parkování je zdarma, všude jinde jsou zóny nebo se platí. Srdečně zveme!

Vše nejlepší z #městoje♥️ přeje

Patrick Zandl