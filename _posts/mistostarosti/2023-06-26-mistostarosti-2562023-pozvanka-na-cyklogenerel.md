---
layout: post
title: "Místostarosti 25.6.2023: Pozvánka na cyklogenerel"
excerpt: "Místostarosta zve na veřejné projednání cyklogenerelu Brandýsa-Boleslavi 28.6., které bude streamované. Projekt ReUse s drobnými předměty míří na schválení radou města. Rekonstrukce domečku v Dragounské rezidenci pro dětské skupiny ztroskotala kvůli nesplnění hygienických norem a památkové ochraně. Probíhají také přípravy na klíčová jednání ohledně trasy vlaku do Prahy, včetně koordinace s okolními obcemi."
date: 2023-06-26 11:55:18 +0000
author: "Patrick Zandl"
category: "mistostarosti"
source: "substack"
source_id: "131150537.mistostarosti-2562023-pozvanka-na"
---

Dobrý den,

🏙️🖋️Místostarosti vycházejí se zpožděním, omlouvám se za to, byl to hutný týden a při odjezdu v sobotu jsem zapomněl klávesnici od tabletu :)

🚴Nejprve tedy pozvánka k **veřejnému projednání cyklogenerelu Brandýsa-Boleslavi** ve středu 28.6.2023 od 16:00 v zasedací místnosti městského úřadu na ulici Ivana Olbrachta. Zde je [pozvánka jako událost na Facebooku](https://www.facebook.com/events/790980849185463) , tady pak [informace na webu města včetně podkladů](https://www.brandysko.cz/verejne-projednani-cyklodopravy-ve-meste/d-63666) ke stažení a prostudování si. V návrhu cyklogenerelu se podíváme na to, jak by mohla vypadat cykloprostupnost našeho města, aby bylo možné se zde bezpečně dopravovat na kolech. Veřejné projednání bude k dispozici i jako online stream [na Youtube kanálu města](https://www.youtube.com/@mestobrandysnadlabem-stara450) a také jako záznam tamtéž.

Kolem cyklogenerelu bylo hodně práce už ten minulý týden, presentoval se před skupinou odborných zájemců, abychom doladili detaily ještě před veřejnou presentací. A ještě dnes se bude projednávat s Krajskou správou a údržbou silnic jeho aplikace právě při plánované rekonstrukci krajských silnic.

**♻️ReUse**
Ještě bylo pár dobrých zpráv. Minulý týden jsme se byli podívat s komisí životního prostředí mimo jiné Na Dolíku v místě **plánovaného ReUse.** Plán má podporu, takže na čtvrteční jednání Rady města míří návrh udělat ReUse s drobnějšími věcmi, jako jsou sportovní potřeby, hračky, kuchyňské a dílenské nástroje, drobnější bytové doplňky a nábytek právě tady.

📻Od minulého týdne sedím pravidelně ve středu odpoledne na radnici ve Staré Boleslavi, hned napoprvé to tu využili tři zájemci o schůzku. Je to velmi rozdílný pocit, koukat namísto Masarykova na Mariánské náměstí, obě místa mají zcela jinou atmosféru a ducha! Tento týden to bude kvůli cyklogenerelu kratší.

## 😿A teď něco o prohrách.

Tahle je zatím fatální. V areálu Dragounské rezidence jsme připravovali projekt rekonstrukce domečku po pravé straně areálu (čp. 132). Plánovali jsme použít jej pro dětské skupiny, protože areál celý chceme dát v užívání především dětem. Měl jsem vyčleněné peníze, projekt, všechno běželo rychlostí blesku, což napovídalo, že se stane něco špatného. A stalo: hygiena nás ujistila, že v objektu žádné vzdělávání dětí nepřichází v úvahu, protože se o parník netrefíme do hygienických limitů na osvětlení. A ano, byly by možné stavební úpravy, jenže dům je v památkové zóně a k žádným z nich nedají památkáři svolení. To je ovšem fatální zásek, protože pak nemá smysl domeček nechat opravit, město pro něj nemá žádné využití. Ani není rozumné jej prodat, protože tím bychom zdevalvovali areál určený pro mládež a zbavili se cenné lokality. Smysl mají jen dvě věci. V tom lepším případě se nám podaří domluvit se s památkáři, že dojde k rozsáhlým úpravám, aby objekt mohl sloužit novému účelu. S čímž ovšem památkáři souhlasit nebudou, protože i sebelepší modernizační návrhy zamítají. Druhá varianta je, že počkáme dalších deset let, než objekt spadne a bude možné potřebné změny provést legálně. Třetí, že je provedeme bez souhlasu památkářů s premisou, že je lepší zaplatit pokutu, než vandalizovat objekt. Co si z toho má vybrat vedení města, které jen chtělo mít hezký objekt pro naše děti a nechce příliš dlouho sedět ve vězení? Po pravdě: velmi rigidní památková ochrana spolu s tím, jak se transformuje společnost a je nutné hledat nové uplatnění pro staré objekty způsobuje mnoho ze špatného stavu našich měst. Řadu domů si obce nemohou dovolit legálně opravit, protože na to buďto nemají, nebo se nemohou dohodnout s památkáři na dobré kompromisu. A jak nám spolupráce s památkáři zatím šla, tak zde se bojím fatálního záseku.

🚂V pátek byla velká porada projektu **Vlaku do Prahy** . Ladili jsme si společné stanovisko s okolními obcemi vůči novému vývoji u dopravních projektů a řešili návrhy trasy vlaku přes Brandýs do Staré Boleslavi. Čekají nás dvě zásadní setkání. To první bude ve třetině července s Prahou. A pokud si sladíme noty i s “velkou Prahou”, je před námi setkání s centrální komisí, jíž předložíme Přepravní prognózu a Ekonomické vztahy, základní dokumenty k posuzování životaschopnosti takových návrhů. Držte palce!

📖Já jsem víkend zakončil pátečním **Čtení na Labi 2023** , kdy jsem v komunitní zahradě četl ze svých dvou knih, Husákova dědy a Špicla páně. Číst reportáž ze zavraždění svatého Václava 50 metrů od místa, kde k vraždě došlo, to bylo úplně jiné kafe, než doma v posteli! Byla to moc povedená akce městské knihovny, díky za ni!

*Vše nejlepší do nového týdne z #městoje❤️*

*přeje Patrick Zandl*

PS: fotky dnes vynechávám …