---
layout: post
title: "Místostarosti 18.12.2022: Polabská cyklostezka i ČEZ Distribuce"
excerpt: "V pondělí se koná zastupitelstvo s body ohledně digitalizace katastru. Hlavním tématem úterního setkání starostů byla Polabská cyklostezka, kterou by měl převzít kraj po vyřešení majetkových sporů a provizorních opravách. Místní akční skupina (MAS) Střední Polabí úspěšně pomáhá školám se sdílenými odborníky a vzdělávacími projekty. Plánuje se také obnova zastaralých ortofotomap pro lepší orientaci při jednáních."
date: 2022-12-18 21:46:38 +0000
author: "Patrick Zandl"
category: "mistostarosti"
subtitle: "🏙️✍️Místostarosti? Příští týden máme první zastupitelstvo plně v naší režii, takže jsem finišoval majetkové body, které se na něm budou projednávat. "
source: "substack"
source_id: "91490413.mistostarosti-18122022-polabska-cyklostezka"
---

Dobrý den,

vítejte u Místostarostí.

V pondělí máme první zastupitelstvo plně v naší režii, takže jsem finišoval majetkové body, které se na něm budou projednávat. Jsou to často drobné záležitosti související s digitalizací katastru, ale udělat se to musí. **Zastupitelstvo lze sledovat** [v pondělí od 16:00 online na Youtube](https://www.youtube.com/@mestobrandysnadlabem-stara450) , případně zde bude záznam.

🚴‍♀️V úterý jsme měli větší setkání se starosty okolních obcí. Hlavním bodem byla **Polabská cyklostezka** . Tu dříve obce spravovaly společně, pak se tato smlouva zrušila a všechno usnulo mimo jiné i proto, že náklady na opravy cyklostezky vystřelily, takže bylo lepší dělat, že se nic neděje. Cyklostezka není příliš kvalitně udělaná, po městě kolují legendy o tom, proč. Nakonec nám to prozradil jeden ze starostů, který byl u toho: původně cyklostezka měla mít povrch jen ze šotoliny. Obce chtěly cyklostezku udělat z dotací a do poslední chvíle nebyl dotační titul vypsaný. No a v momentě, kdy se vypsal, se ukázalo, že šotolinový povrch by dotaci nedostal, musí tam být asfalt. Jenže na změnu projektu nebyl čas, takže se rychle do projektu přidělalo pár čísel asfalt navrch a už se nedořešilo ani prorůstání kořeny, ani nic jiného. Což asfaltu neprospělo. Nyní se starosta Robert Pecha domluvil s krajem, že ten si cyklostezku podél Labe převezme, ovšem za předpokladu, že obce dořeší majetkové neshody. Několik drobných úseků totiž zasahuje do soukromých parcel. To budeme muset napravit a připravit cyklostezku na předání kraji. Kraj by ji další rok kompletně zrekonstruoval, my zkusíme připravit provizorní záplatování s aspoň roční životností tak, aby se dalo jezdit i v příštím roce. Snad to klapne.

🕯️Odpoledne jsem jel do Prahy za kolegy Piráty, nachytřit se, jak se řeší pronájmy městských nemovitostí a probrat pražskou podporu dopravní alternativy na Brandýs. **Doufal jsem, že dostanu vlak** , dostal jsem vonnou svíčku s logem Prahy, tak už to v politice chodí…

🗺️Rozhodl jsem si udělat radost a koupit do kanceláří nové nástěnné ortofotomapy. Často se při jednáních podle nich orientujeme a na zdech máme sice krásné, ale z roku 2002. Čtvrtina města tam chybí. Zapnul jsem si pomyslné stopky a jsem zvědavý, za jak dlouho se tak drobný úkol podaří zprocesovat. Pět dní mi trvalo dostat z několika vygooglovaných firem odezvu, zda to umí či neumí, teď poptávky, objednávky, když budu mít mapy v únoru, bude to fajn.

👩🏻‍🏫Ve středu jsem šel na MAP2 do MAS místo Jana Jirovského, který jel žebrat o dotace. Asi nevíte, co to je: *Místní Akční Plán* vzdělávání ve druhém běhu provozovaný *Místní Akční Skupinou* MAS. Krátká odbočka k těm MASkám. Jak jsem si tuhle stěžoval, že obce jsou příliš malé a nemají na řadu věcí kapacitu dělat to dobře, tak jsem říkal, že se to stát snaží nějak hackovat. Jedním ze způsobů takového hacku jsou právě MASky. Ty dostávají prostředky zvláště od státu a snaží se zprostředkovávat potřebné služby ve svém oboru obcím a jejich institucím. U nás funguje MAS Střední polabí, má skvělou reputaci a jsou za ním nadšení a akční lidé. Mě se líbil jeden jejich projekt v rámci toho projektu MAP2, kdy sehnali sdíleného logopeda, speciálního pedagoga a ajťáka pro školy a školky, aby jim pomohly řešit situaci v průběhu pandemie, jak speciální potřeby žáků, tak rozchození IT systémů potřebných pro vzdálenou výuku. Obce na to většinou škatulky neměly nebo v tom nechaly školy topit (nebo obojí). Naším snem ovšem je zajistit podpůrné pracovníky školám natrvalo.
Kromě toho za pandemie jela místní MASka virtuální kavárny, později pro úspěch i reálné, pro češtináře a matykáře, kde si vyměňovali příklady z praxe a zkušenosti. Mají také projektové dny, kdy si šéfové škol a školek mohou vybírat projekty od nejrůznějších odborníků, které by chtěli přivést do svého působiště. A perlička: koupilo se tu několik Ozobotů a dalších takových STEM pomůcek, vzdělávací instituce v okrese si je mohly na dva týdny vypůjčit a zjistit, zda by se jim vyplatilo je integrovat do vlastní výuky před tím, než si je půjdou sami nakoupit. Prý je Půjčovna robotických hraček velmi úspěšná akce…

![](https://bucketeer-e05bbc84-baa3-437e-9518-adb32be77984.s3.amazonaws.com/public/images/6a6aa1be-e912-4335-8cf6-ac95af8d38b8_3024x4032.jpeg)

*Ve městě v rámci škol začínají vznikat školní parlamenty. Se zájem si procházím zápisy z jednání a ne každému bodu rozumím. Například co může znamenat “Zvířata si řeší každá třída samostatně”? :)*

🪦Nejnabitější den bývá tradičně čtvrtek, kdy je **Rada města** . Tentokráte byla rychlá, hned po ní jsme měli s Robertem Pechou setkání s dodavatelem radničního informačního systému VERA. Vyjádřil jsem jistou nespokojenost nad tím, jakým způsobem přistupuje VERA k napojení na jiné systémy. Například akutně potřebujeme naimportovat smlouvy hřbitovní agendy a nezdálo se nám, že by se k tomu dodavatel postavili čelem. Vyjasnili jsme si, že jsme si asi špatně porozuměli a že exporty a importy dat i do jiných systémů, třebaže s nimi konkurenčních, jsou jistěže možné. Uvidíme. Musím říct, že tohle je velká bolest řady obcí: kdysi se zamkly na nějaký informační systém, z něhož není úniku, který se nerozvíjí, má příšerné ovládání a jeho dodavatel obce drží v šachu, zvyšuje ceny, neumožňuje přenášet data a obec tím nemůže poskytovat řadu služeb nějak rozumně. Například u nás by chybějící integrace znamenala, že si domluvíte prodloužení smlouvy na hrob v jedné kanceláři, dostanete papír, pak dojdete do druhé kanceláře, kde zaplatíte, přinesete to potvrzení zpět a dostanete smlouvu. Tfujho. Když integrace proběhne, vyřídte vše najednou v jedné kanceláři a nebo si to naklikáte na webu včetně platby kartou. Pevně věřím, že jsem se skutečně spletl a tohle nebude příběh, který si s Verou budeme muset projít. Mimochodem, modul Projektové řízení si předchozí vedení radnice koupilo, akorát ho nikdy nepoužilo - tím se mnohé vysvětluje :) Zkusíme ho dohledat…

⚡️Důležitá byla schůzka s lidmi z **ČEZ Distribuce** , kdy jsme probírali plány na opravy komunikací tak, abychom je mohli harmonizovat s potřebami oprav distribuční soustavy. Pár důležitých věcí na opravy jsme domluvili a já jsem vytáhl svůj evergreen, tedy otázku, proč není nějaká centrální databáze takových stavebních akcí, nejlépe internetová. Pán se zamyslel a pravil, že to už se vyzkoušelo. Udělala se databáze, nahráli do ní plánované projekty a než na akci došlo, tak pozemky změnily majitele a ti noví požadovali obrovské peníze. Tak se projekt s obrovskou ztrátou odpískal. A dnes se to řeší zase tak, že zástupci firem objíždějí obce a probírají to s nimi ústně. *“I když občas musíte rozkopat fungl novou silnici, vyjde nás to všechny levněji, věřte mi,”* říkal pán smutně a jeho kolega přikyvoval. Asi věděli, o čem mluví…

🛼Po měsíci pátrání se mi podařilo získat vyjádření dotačního orgánu, že můžeme skutečně místnímu dětskému spolku tu a tam pronajmout **nevyužitou plochu parkovacího domu na inline bruslení** . Úřad mě upozornil na mnoho dalších problémů, které si musím vzít na politickou zodpovědnost (co když se někdo zraní, kdo za to zodpovídá? atd) Spolek si mezi tím našel něco jiného, ale možná to tu a tam použijí - a také už víme, jak postupovat s takovými dílčími akcemi.

🅿️Pátek jsem si vyhradil na **Parkovací dům** . S majiteli okolních pozemků jsme vyrazili do terénu hledat přístupovou cestu k němu. Máme dvě varianty, na kterých stojí za to dál pracovat a máme shodu na majetkovém řešení, což je důležitý základ. Po Novém roce tam naženeme projektanty, ať to zkreslí a začneme to posouvat, jsem zvědav, kdy bude hotovo. Jen nám při té příležitosti zbude větší “náhorní plošina” u parkovacího domu, na kterou povedou cesty pro pěší a jen vcelku úzká cesta pro auta - a přemýšlím, k čemu by tak mohla nejlépe být. Nápady? Je to hned vedle železnice a za halami, bytový dům bych tam nestavěl … :)

👼V sobotu byl ve Staré Boleslavi nádherný **Andělský průvod** . Vánoční písně se nejdříve zpívaly u stromečku na Mariánském náměstí, pak v Mariánské bazilice. Úplně nejvíc bylo, když se pan varhaník rozhodl přijímat “objednávky” na vánoční písně z publika, vždycky se vyklonil z kůru, lidi zezdola z hlavní lodi na něj zakřičeli “Tichá noc” a on to na varhany rozbalil do lesku čerstvě zrenovovaného mariánského chrámu.

🏃‍♀️Nedělní běhání jsem musel odpískat kvůli večerní schůzce koalice a přípravě podkladů, ale aspoň chvilku jsem si stihl posedět na lavičce Václava Havla. Na delší rozjímání a krátké kalhoty tu bylo trochu zima a sníh, ale díky Zuzaně Böhmové za výzdobu!

Užijte si týden a držte nám palce na zastupitelskou premiéru 😊

A pokud znáte někoho z Brandýsa - Boleslavi, komu by se mohl takovýto přehled hodit, tak mu jej přepošlete …

[Share](https://mistostarosti.substack.com/p/mistostarosti-18122022-polabska-cyklostezka?utm_source=substack&utm_medium=email&utm_content=share&action=share)

Patrick Zandl

PS: chybí dárky na vánoce? Co třeba jedna z mých dvou letošních knih?

- [Mýty a naděje digitálního světa](https://www.melvil.cz/kniha-myty-a-nadeje-digitalniho-sveta/) - pro zájemce o moderní technologie
- [955: Špicl Páně](https://mysterypress.cz/spicl-pane-955/) - ano, jedna kapitola se odehrává v Boleslavi, tehdy ještě ne Staré.

[Mýty a naděje digitálního světa](https://www.melvil.cz/kniha-myty-a-nadeje-digitalniho-sveta/) - pro zájemce o moderní technologie

[955: Špicl Páně](https://mysterypress.cz/spicl-pane-955/) - ano, jedna kapitola se odehrává v Boleslavi, tehdy ještě ne Staré.