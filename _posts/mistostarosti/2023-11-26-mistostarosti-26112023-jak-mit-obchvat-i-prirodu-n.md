---
layout: post
title: "Místostarosti 26.11.2023: Jak mít obchvat i přírodu najednou? "
excerpt: "Město pokračuje v kontrole nájemních smluv, kde se většina nájemníků chová zodpovědně, ale v některých případech došlo k výpovědím kvůli neplacení nebo poškozování bytů. Výstavba obchvatu Brandýsa sice zasáhne do přírody u Vinořského potoka, ale město plánuje kompenzovat tuto ztrátu revitalizací Záhořské svodnice na dynamický potok s tůněmi a biotopy. Na akci PechaKucha Night vynikla dobročinná Polévka, která pomáhá, jež letos získala čtvrt milionu korun. V pondělí se připojuje k stávce škol i Brandýs, kde učitelé kritizují vládní š"
date: 2023-11-26 19:02:23 +0000
author: "Patrick Zandl"
category: "mistostarosti"
image: /assets/mistostarosti/mistostarosti26112023jakmitobc-660386aa.jpeg
source: "substack"
source_id: "139175381.mistostarosti-26112023-jak-mit-obchvat"
---

Dobrý den

🏙️✍️Co nového ve správě městského majetku?

🏚️Pokračujeme v refreshi pravidel pro městské bydlení a kontrole nájemních smluv. Zdá se, že první kolo před půl rokem mělo kladnou odezvu a v několika případech jsme s uspokojením konstatovali, že nájemníci se znovu k městskému majetku začali chovat rozumně. Nicméně i tak jsme v dalším případě přistoupili k výpovědi nájemní smlouvy, neboť k nápravě situace nedošlo. Zásadními prohřešky, za které smlouvu ukončujeme, je opakované neplacení nájemného nebo devastace bytu.

🌳Zastavím se ještě u dopadu výstavby obchvatu Brandýsa na prostředí, v němž žijeme. Obchvat přetne Vinořský potok těsně za Hrušovským rybníkem, což je jedno z malebných přírodních prostředí v obci. Ačkoliv k “původní přírodě” má mokřad za uměle postaveným rybníkem samozřejmě daleko, přesto to je jedno z míst, kam je milé vyrazit z Vrábí nebo sídliště jen tak na procházku. Musíme o takové místo přijít?

Nu, je to takhle: obchvat není, kudy jinudy vést a šoupání o desítky metrů situaci neřeší. A pokud chceme těžkou dopravu i výfukové plyny dostat z města, není jiná šance, než vymístit tranzitní dopravu právě na obchvat vedoucí polem. Takže by bylo snadné rezignovat a říct si, že se nedá nic dělat a prostě romantiku místa doplní mostní pilíře. Ale my na to chceme jít jinak. Hezký kus přírody si udělat. A protože nejde o unikátní přírodní útvar, jakým je třeba skála, myslíme si, že by to mohlo vyjít.

Proto Rada města ve čtvrtek schválila projekt Záhořské svodnice. Hodláme vzít obyčejnou “jezeďáckou” meliorační strouhu a proměnit ji v hezký, dynamický potok s tůněmi, hnizdišti pro ptáky a skrýšemi pro zvířata. V první etapě tahle úprava proběhne na 350 metrech, pak budeme pokračovat dále. Omezením jsou trochu peníze, pak také vlastnické vztahy, ne všechno v okolí patří městu nebo to umíme za rozumných podmínek získat. Ale jednou by tak mohla vzniknout severozápadní tangenta kolem Brandýsa, kterou se dostanete od Labe až do Popovic a Brázdimi.

![](/assets/mistostarosti/mistostarosti26112023jakmitobc-660386aa.jpeg)

Považujeme to za nejlepší možný kompromis. Poškození jednoho místa nahradíme proměnou místa jiného. Samozřejmě to nebude totéž a nebude to hned, ale on se hned nepostaví ani obchvat. A pokud se panu Trčkovi podaří Záhořskou svodnici vymyslet a zrealizovat hezky, bude to další krásné zákoutí na konci města. Zatím má našlápnuto hezky! My to s tou přírodou nevzdáme …

![](/assets/mistostarosti/mistostarosti26112023jakmitobc-45c80171.jpeg)

🍜Ve čtvrtek jsem zašel na Brandýská PechaKucha Night, pásmo desítky zajímavých lidí, kteří představovali svou práci a své životy. Hvězdou večera byla nicméně paní Šárka Bartoníčková a její “drobné občerstvení” - kdo přišel (jako já) navečeřený, prohloupil. O občerstvení jako takovém to ale nebylo, to byl jen odrazový můstek k dobročinnosti a preludium k povídání o Polévce, která pomáhá od Petry Jamrichové, kde je paní Bartoníčková velkým místním tahounem. Polévka, která pomáhá vybrala na akci ve Sběrkách na Honzíka přes čtvrt milionu korun a letos mě hodně mrzelo, že jsem se na ni nedostal. Je skvělé, že tu máme tak zapálené organizátory a lidi s vřelým srdcem!

![](/assets/mistostarosti/mistostarosti26112023jakmitobc-dc86c885.jpeg)

⛰️V sobotu jsem odjel do Krušných hor popřát svému životnímu kamarádovi k padesátinám. Začali jsme tím, že jsme z Ostrova nad Ohří šli z vlaku tři hodinky přes Krušky do cílové destinace v hustém chumelení, ve třiceti číslech sněhu, ještě, že jsme na to byli připraveni :) Řádně jsme tu jeho padesátku oslavili :)

👨‍🏫V pondělí nás čeká stávka základních škol. Referovali jsme o tom, jak stávka dopadne na naše žáky a předškoláky a já osobně musím říct, že se ztotožňuji se stávkujícími. Vláda rozvrací velkou část zlepšení, jichž se za posledních mnoho let ve školství dosáhlo: dělení na menší skupiny, dodatečné předměty a také třeba posun ve snaze zlepšit školní stravování. I proto se mi líbí přístup ZŠ Výsluní, kde se sice nestávkuje, ale školní kuchyně bude vařit tak, jak by vařila, kdyby se přišlo o prostředky na část zdejších kuchařů. Takže zapomeňte na výběr jídel, k výběru bude jen jedno, jako tomu bývalo v roce 1990…

💰Pokračujeme pracovním zastupitelstvem věnovaným rozpočtu - aby byl dostatek prostoru a času prodiskutovat se všemi zastupiteli, na co budeme příští rok vydávat peníze.

Vše nejlepší do nového týdne z #městoje♥️

Přeje Patrick Zandl