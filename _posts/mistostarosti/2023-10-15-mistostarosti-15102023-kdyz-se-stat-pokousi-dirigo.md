---
layout: post
title: "Místostarosti 15.10.2023: Když se stát pokouší dirigovat vyvážení odpadkových košů…"
excerpt: "Město řeší údržbu zeleně na hřbitovech, včetně kácení suchých stromů a náletových dřevin, které poškozují hroby. Ukončuje provoz ubytovny pro uprchlíky na Krajířském náměstí, kterou přebírá soukromý subjekt, přičemž dluh za rekonstrukci zůstává nevyřešen. V plánu je obnova dvora na Masarykově náměstí pro lékařské ordinace a příprava demolice Slunečních lázní. Do krajské strategie byly zařazeny dva projekty: úprava cyklostezky u pivovaru a lávka k Proboštským jezerům, zatím bez konkrétního termínu realizace."
date: 2023-10-15 17:30:43 +0000
author: "Patrick Zandl"
category: "mistostarosti"
image: /assets/mistostarosti/mistostarosti15102023kdyzsesta-ce631b4d.jpeg
source: "substack"
source_id: "137987644.mistostarosti-15102023-kdyz-se-stat"
---

🏙️✍️Dobrý den, vítejte u dalšího vydání místostarostí. Pokud chcete, opět [je k dispozici jejich audioverze k poslechu](https://podcasters.spotify.com/pod/show/patrick-zandl5/episodes/Mstostarosti-15-10-2023-Kdy-se-stt-pokou-dirigovat-vyven-odpadkovch-ko-e2ailie) , načtená digitálním klonem mého hlasu.

🎡V tomto týdnu jsme převzali zpět od pořadatelů světské části pouti **Lázeňskou ulici** , porovnali jsme její stav a vyhodnotili si škody. Ulice byla již kompletně uklizená, zůstaly jen sprejové značky na silnici, které by měly za pár týdnů samy zmizet. Lokální nesrovnalosti jsme shledali ve stavu zeleně, olámané větve stromů, částečně ovšem staršího data, takže to necháváme dendrologům k dalšímu sledování a řekneme si později, jak dále.

![](/assets/mistostarosti/mistostarosti15102023kdyzsesta-ce631b4d.jpeg)

*Stromy postižené suchem a následnou chorobou*

🌳Před podzimem totiž probíhá **revize městské zeleně** , větší údržba se chystá na obou městských hřbitovech. Bude tu potřeba vyřezat náletové dřeviny a zmladit stromy, zejména v Brandýse jsou na těch vzrostlých suché větve. V Brandýse vyřežeme také dřeviny kolem domečku za zdí (rovněž patří městu), na úvahu je, co se samotným domečkem. S náletovými dřevinami to bude předpokládám ještě obtížné. Jakkoliv lidé mají ve smlouvě jasně napsáno, že na hřbitově nemají sami vysazovat dřeviny, řada hrobů je ve stínu tůjí, jejichž kořeny ovšem ničí okolní hroby. Za což je město zodpovědné. Prošli jsme se zahradním architektem oba hřbitovy a vyznačili si, k jakým úpravám zde dojde. V Boleslavi na hřbitově se posunula výstavba kolumbária, zeď již stojí, nyní se zde začnou budovat kóje urnového háje.

🇺🇦Pokračuje **vyjasňování si situace kolem ubytování ukrajinských uprchlíků** . Město má do prosince pronajatou ubytovnu na Krajířském náměstí, zrekonstruovalo ji a snažilo se s uprchlíky pracovat a nějak je integrovat. Faktem ale je, že řada uprchlíků se již odstěhovala, našli si něco méně provizorního a z kapacity 60 lůžek je obsazenost cca třetinová. Kraj mezi tím ubytovnu pronajal za větší peníze soukromému subjektu, který ji bude od prosince používat na ubytování a s tím i město s provozem ubytovny. na Krajířském náměstí končí a ubytované předává soukromému subjektu. Situace ovšem byla poslední dva týdny dost nejasná, protože nikdo z kraje nás o změně neinformoval a nakonec jsme si sami vyhledali usnesení kraje. S ohledem na to, že na to, že za rekonstrukcí ubytovny vázne vyšší dluh, dosud krajem nevyrovnaný, ještě uvidíme, jak se situace bude vyvíjet.

🏚️Proběhla porada o tom, **jak pokračovat s nemovitostmi města** . Bylo rozhodnuto o pokračování projektu obnovy dvora na Masarykově náměstí 34 - to je ten objekt, kde je pekařství Merhout. Je v majetku obce, na zrekonstruovaném dvoře vzniknou bezbariérové ordinace pro lékaře a psychology. O dalších objektech se bude jednat v rámci rozpočtu, kde se pro příští rok obáváme značného propadu příjmů z rozpočtového určení daní s ohledem na vládní ekonomický konsolidační balíček. Zastabilizování se dočká Kim Ir Sen, technické služby byly pověřeny revizí objektu a jeho zajištěním před další devastací. Pokračuje příprava demolice objektu Slunečních lázní.

🚴Do **krajské strategie cyklistiky byly doplněny za naše město dva projekty** . Tím prvním je výstavba překlenutí prostoru pivovaru na Polabské cyklostezce. Cyklostezka dnes končí před pivovarem, následně je lávkou vyvedena do ulice Na Celné, která je nepřehledná a svedena pod mlýn, kde pokračuje opět při řece. Považujeme za důležité najít jiné vedení cyklostezky, ačkoliv uznáváme, že je zde situace komplikovaná. Druhým projektem pro krajský seznam staveb, který se týká naší obce, je překlenutí říčního vstupu do Proboštských jezer lávkou. Tím by se zprůchodnila celá oblast podél řeky na Borek a Křenek. O termínu stavby to ale neříká nic, nemáme ani projekt ani peníze, jen máme uznání potřebnosti stavby. Nějak se začít musí.

🛣️Když už jsme u těch krajských staveb, i tahle záležitost se nás týká. Krajská správa a údržba silnic dostala přiklepnuto téměř 1,5 miliardy korun od Státního fondu dopravní infrastruktury. Tento balík peněz je určen **na stavbu přeložek II/244 Přezletice a II/610 v úseku dálnice D0 se silnicí II/101 Brandýs nad Labem** . Tím se napojení obchvatu Brandýsa na Severní obchvat kolem Prahy stává dohlednou realitou, neboť již má alokované peníze.

🚕Čtvrtek jsme věnovali **parkovacímu průzkumu** . Zaangažovali jsme externí firmu, aby nám udělala analýzu parkování u nás ve městě a poradila nám s tím, jak jej optimalizovat. Zajímavé je, že zatímco vyhotovení cyklogenerelu za zhruba stejnou částku bylo opozicí kritizováno, analýza parkování zpochybňována nebyla. Máme tak zpracované přehledné rozdělení města do oblastí, napočítané legální, potenciální i nelegální parkovací stání a řekl bych, že obstojný přehled, jak to ve městě funguje. Určité aha momenty tu přesto byly. Přišlo nám nápadné, že starší analýza věnovaná výhradně sídlišti, se diametrálně rozchází s novými čísly, přitom nám nepřišlo, že by na brandýském sídlišti nějaké masivní parkovací kapacity vznikly. Tato analýza se pořizovala jako zdůvodnění výstavby parkovacího domu. Čím to, že se čísla rozcházejí, se nám nepodařilo zjistit, ale s ohledem na rozsah a zpracování nové celoměstské analýzy máme důvody věřit spíše té nové. Nějaká čísla a závěry si představíme příště.

**‼️Littering?**

♻️ **Nová euronijní direktiva věnovaná smetkám bude platit v Česku od 1.7.2024** . Jde o povinnost původců odpadů přispívat obcím na jejich likvidaci: v tomto případě jde o odpad ve smetkách, tedy odpad, který se povaluje po městě na ulicích či v odpadkových koších a je shromážděn metaři či svezen. Zákon stanoví, výrobci kterých produktů musí obcím přispívat na likvidaci odpadu. Jsou to například jednorázové kapesníčky, balonky, nejrůznější hygienické výrobky či tabákové výrobky, ale již z minulosti také nádoby na potraviny, kelímky a lahve. A tady se dostáváme k tomu, jak dobře míněný zákon v českém provedení vypadá na paskvil. Zatímco třeba Německo udělalo analýzu a řeklo těmto firmám, kolik mají centrálně platit a tyto prostředky pak rozděluje obcím podle jednoduchého klíče bez jejich velkého administrativního vstupu, v Česku na to jdeme jinak. Jednotlivé firmy musí přímo, nebo přes zástupce sjednat smlouvy s obcemi a těm peníze proplácet. Obce si teoreticky mohou udělat vlastní analýzu a od ní odvíjet zpoplatnění, mohou také vsadit na to, že jim nějaké odhady vygenerují ty firmy.

Na město již začaly přicházet první návrhy takových smluv, přičemž nám přijde úplně zcestné, kolik administrativy se tomu bude muset věnovat. Uzavření jedné takové smlouvy, pokud by se dělalo standardním způsobem, vyjde město v nákladech na něco jako 5000 Kč v čase všech zaměstnanců, kteří ji musí projít. Ne snad, že by město za zametání a odvoz odpadkových košů platilo málo, jsou to malé miliony korun ročně, ale většina tohoto odpadu není litteringovou legislativou dotčena, protože jde o kameny, hlínu a další těžší předměty, kterých se zákon netýká nebo předměty, které lze recyklovat a týká se jich dřívěji platné ustanovení. Situace je zatím poněkud nepřehledná, protože nejsou vydané metodické pokyny a tak nikdo moc neví, co s tím. Představa, že uzavřeme smlouvu s každou firmou, co vyrábí kapesníčky, cigára nebo balonky, nám ale přijdě poněkud obskurní. Snad to má ministerstvo životního prostředí nějak vymyšlené. Vůbec nepochybuji o tom, že intenzivně připravuje centrální registr, kde se propojí produkce jednotlivých firem s databázemi obcí a smlouvy i zúčtovací hlášení se vygenerují jediným kliknutím myši, jako to mají němci.

🎄Zvažujeme zřízení nového městského parku na ulici Karla Lípy. Město tu spoluvlastní pozemek, který je dnes zarostlý náletovými dřevinami a zavezený skládkou. Město by jej mohlo v případě souhlasu zbývajících dvou vlastníků (fyzické osoby) vyčistit, sanovat a vytvořit zde příjemný kout přírody bez povalujících se cihel, lahví, kabelů a dalších zbytků stavebních aktivit.

![](/assets/mistostarosti/mistostarosti15102023kdyzsesta-a66638e3.heic)

*Jednou by tu mohl být hezky městský park…😊*

Vše nejlepší do nového týdne z #městoje♥️

Přeje Patrick Zandl