---
layout: post
title: "Místostarosti 17.3.2024: Po nových silnicích vstříc 🌞"
excerpt: "Veřejná prezentace studie nové základní školy ve Staré Boleslavi proběhla s omezenou účastí, ale online přenos zaznamenal přes 400 zhlédnutí. Probíhá koordinace s okolními obcemi ohledně přeložky silnice II/610, která má snížit tranzitní provoz; řeší se krajinný ráz, multimodální využití koridoru a propojení se stávající infrastrukturou. Schválena byla také rekonstrukce silnic Lesní a 5. května, jejichž stav je dlouhodobě nevyhovující. Současně se připravuje územní studie Vrábí pro budoucí rozvoj oblasti."
date: 2024-03-17 09:20:08 +0000
author: "Patrick Zandl"
category: "mistostarosti"
image: /assets/mistostarosti/mistostarosti1732024ponovychsi-cea83b3e.jpeg
source: "substack"
source_id: "142684996.mistostarosti-1732024-po-novych-silnicich"
---

🏙️✍️Hlavní pondělní akcí byla **veřejná prezentace studie základní školy ve Staré Boleslavi** v městském kině. Chtěli jsme, aby veřejnost měla možnost se co nejpodrobněji seznámit se stavem projektu, ale osobně na místo dorazila tak desítka zájemců, převážně “staří známí” - nakonec se ukázalo být zásadní, že jsme projekt [streamovali na Youtube](https://www.youtube.com/watch?v=CbDXrR7qFcI) , protože tak nasbíral přes 400 shlédnutí. Zdá se, že u důležitých rozprav je stream a uložené video stěžejní součást presentace, pokud chceme informaci dostat mezi lidi.

![](/assets/mistostarosti/mistostarosti1732024ponovychsi-cea83b3e.jpeg)

👨‍🏫Ze samotného představení nevzniklo nic nadstandardního, co bychom nevěděli, vznesené připomínky jsou již v zapracování. Tady je důležité si uvědomit, že například o dopravním řešení významně rozhoduje dopravka státní policie, bez jejich kladného vyjádření například není možné libovolně měnit obousměrný a jednosměrný provoz v ulicích, takže teprve připravujeme návrhy, které se projednají a uvidíme, jaké bude vyjádření. Bylo možné prohlédnout si vytvořený 3D model školy, je rozebiratelný, dalo se podívat i dovnitř do školy. Díky za zájem všem, ať již dorazili osobně nebo digitálně, ale je to přeci jenom největší investice města od revoluce a je potřeba ji dobře zvážit.

🛣️Úterý jsme otevřeli společnou schůzkou s okolními obcemi, kterých se dotýká **trasa přeložky silnice II/610** . Ta propojí chystaný brandýský obchvat od kruháče za Benzinou (ten tam není, bude) s obchvatem Prahy D0 u Přezletic (co tam taky není, ale asi taky bude) tak, aby se téměř zlikvidoval tranzitní provoz po stávající trase silnice 610 a všechen tento provoz od dálnice i od Kostelce se převedl na obchvat a tuto přeložku. Přeložka je zrovna v připomínkovém řešení, které trvá měsíc, takže jsme harmonizovali připomínky s dotčenými obcemi, aby se nepostavilo něco, co nechceme.

1️⃣Tak především existuje silné podezření, že přeložka se plánuje stavět v krajině na náspu, aby se tak zlikvidovala aspoň část zeminy, která vznikne při výstavbě D0 a kterou zatím není jak ze staveniště dostat. Zdvořile namítáme, že nelze do zářezů dát D0, protože to obce potřebují a pak jim o kousek vedle vybudovat na náspu postavenou silně zatíženou přeložku, to poněkud postrácí smysl. A na odvoz zeminy ze stavby D0 máme také skvělé řešení: postavit železniční svršek Praha-Brandýs jako obslužnou stavbu a jím odvozit hlínu vlakem. Čili zjednodušeně řečno, trváme na tom, aby při výstavbě staveb vyvolaných okruhem D0 byl brán zřetel na krajinný ráz, nelze bezhlavě stavět náspy jen proto, aby se zlikvidovala hlína z pražského okruhu. Koordinace zasazení staveb do krajiny je důležitá.

2️⃣Za další chceme, aby se koridor přeložky oficiálně označoval jako multimodální, čili aby se již předem počítalo s tím, že koridorem povedou i jiné liniové stavby, byť oddělené - především nám jde o železniční a cyklospojení. Tím se dořeší jejich provázanost s přeložkou a nestane se, že území zůstane v severojižním směru neprůchozí. Stavba (zejména provedená na valu) by bránila nejenom migraci živočichů, ale také průjezdu zemědělské techniky, přičemž rozdělí řadu velkých lánů na dvě části. 3️⃣Tohle je potřeba dořešit a je to pro nás třetí velké téma stran přeložky: jak se přes II/610 dostat ze severu na jih a jak bezbolestně dořešit přechod stávajících tras. Například by se nám nelíbilo úrovňové křížení s alejí Prvnáčků, což je naše velká spojnice Brandýs-Popovice.

4️⃣A do čtvrtice je pro nás důležité, aby přeložka fungovala až s oběma obchvaty, ne že ji nějakým provizorním zakončením vyhodí stavbaři do rezidenční čtvrti obou obcí.

💰Na čtvrteční radě města se schválila důležitá silniční oprava: do května má být provedena **rekonstrukce silnice Lesní a 5. května** , který byla doposud objízdnou trasou pro Okružní a tudíž musela zůstat otevřená. Nejlepší nabídku podal stavař Okružní, který právě končí práce a jen stroje a lidi posune o kousek dále. Těšíme se na to, obě silnice jsou v opravdu otřesném stavu a nový povrch si zaslouží.

🏡Posouvali jsme **územní studii Vrábí** , která má být předpokladem rozumného dořešení této oblasti. A do zastupitelstva jde dodatek k plánovací smlouvě s Domoplanem, developerem Mariánské cesty. Domoplan se rozhodl přispět na čistírnu odpadních vod a další infrastrukturu, to je od něj milé.

🆔Na web města přibyla **podkladové materiály pro městskou identitu** . Pokud chcete používat městské logo, erb a další materiály v jednotném městském vizuálu, všechny potřebné podklady najdete na webu města v patičce jako [Logo a manuál](https://www.brandysko.cz/logo%2Da%2Dmanual/d-65460) .

🚛Technické služby si koupily nový automobil za 4,4 milionu Kč. Vozidlo jsme pokřtili jménem **František a slouží k zalepování děr v silnicích** . Vytvořili jsme první cestářský tým, který bude nonstop opravovat díry na silnicích v našem městě. První měsíc se budou kluci zaučovat, ale těšíme se, že se naše silnice začnou zlepšovat. Dosud jsme měli problémy s tím, že na opravu drobnějších závad bylo těžké sehnat firmu, která by měla čas se tomu věnovat.

![](/assets/mistostarosti/mistostarosti1732024ponovychsi-ecafc3c0.jpeg)

*František dorazil, těšíme se na opravené silnice!*

🛹V pátek jsme měli jednání o **druhé etapě skateparku u Labe** . Rádi bychom k němu časem přidělali “druhou dráhu” a tím jeho plochu dostali k 500 m2, aby byl důstojným prostorem pro naše děti. To ale neznamená, že se tak stane obratem, v letošním rozpočtu stavba není. Nejdříve vyřídíme projekt a papírování a rozhlížíme se po vhodných dotačních titulech.

📣Průběžně přes týden běžela příprava zastupitelstva města, bude v pondělí 18.3, [srdečně zveme do jednacího sálu na Ivana Olbrachta nebo online na Youtube.](https://www.youtube.com/@mestobrandysnadlabem-stara450)

Vše nejlepší do nového týdne z #městoje♥️

*přeje*

*Patrick Zandl*

PS: Newsletter byl rozeslán na 556 adres.