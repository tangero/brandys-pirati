---
layout: post
title: "Místostarosti 4.12.2022: Voda a odpady"
excerpt: "Město řeší vysoké náklady na odpadové hospodářství, které ročně dosahují ztráty 12 milionů Kč, a hledá způsoby, jak systém zefektivnit před plánovaným zdražením v roce 2025. Proběhlo výběrové řízení na papírenský tovar, ale kvůli nejistým cenám se účastnila jen jedna firma, což ukazuje limity současných veřejných zakázek. Městská rada připravuje energetickou koncepci s cílem optimalizovat spotřebu a rozšířit vlastní zdroje energie. Plánovaná obnova inline dráhy v Houštce narazila na problém, protože dráha není oficiálně evidována."
date: 2022-12-04 13:24:38 +0000
author: "Patrick Zandl"
category: "mistostarosti"
source: "substack"
source_id: "88575486.mistostarosti-4122022-voda-a-odpady"
---

Dobrý den.

Vítejte u emailu, v němž se vám pokusím shrnout, co nového máme v Brandýse-Boleslavi. Je to emailová verze zprávy, kterou pro čtenáře [vydávám na svém Facebookovém profilu](https://www.facebook.com/patrick.zandl) .

🗑️ Tento týden byla dvoudenní konference věnovaná **odpadovému hospodářství** , podařilo se mi na ní strávit skoro celý den. Bylo to nesmírně zajímavé, od osobního zaujetí jednotlivých lidí pro zpracování odpadů, až přes uvědomění si toho, jak správně nastavený systém zpracování odpadu zásadně dopadá na životy lidí v obci. Tak například naše město: za odvoz odpadu se platí 660 Kč ročně za osobu věku do 75 let. Jenže dalších zhruba 600 Kč na osobu obec doplácí ze svého rozpočtu, celkem tedy děláme roční ztrátu 12 milionů Kč. A to je ranec peněz, to je něco jako 80 milionů Kč, které se daly použít na opravu nebo novou stavbu. V obci totiž peníze počítáte jinak. Stát vypisuje priority a na ty vám dá polovinu až naprostou většinu nákladů, v průměru ale kolem 75%. Zbytek musí dát obec ze svého. Takže když máte 12 milionů Kč cash, můžete si postavit něco za 30-100 milionů Kč, dle míry pobídky. V praxi, kdyby naše město nedoplácelo za odpady, mohlo si postavit každý rok novou školku nebo deset bytů. Takhle se to tu vedlo posledních deset let - a dál už jsem se nedíval. Město mohlo mít stovku bytů či hromadu jiných důležitých věcí, které nám chybí. A co s tím teď? Náklady jdou hlavně za pár černými pasažéry v systému. Zatím jsme se domluvili se skupinou expertů na odpadové hospodářství, že nám udělají prezentaci možností, abychom se uměli správně rozhodnout.  Už proto, že v roce 2025 náklady vzrostou na 2000 Kč na občana a jestli s tím rychle nezačneme něco dělat, vyjdou nás odpady megadraho. Mimochodem, v Německu když obec dotuje cenu za odvoz odpadu, nedostává dotace od státu, protože je zjevně dost bohatá a nepotřebuje je. To mi přijde fér přístup. Jak to dělají v České Lípě, kde nevybírají za popelnice nic?

✏️ Otevíral jsem v úterý nabídky na předchozí radou vypsané **výběrové řízení na dodavatele papírenského tovaru** . Přihlásila se právě jedna firma - a vyhrála. Ostatní se odmítli účastnit s tím, že nezaručí ceny na dva roky, což je vcelku pochopitelné. Sice jsme vysoutěžili dobré ceny, ale ukazuje to limity výběrových řízení, do kterých jsou obce dnes nucené. Výběrové řízení znamenalo poptat několik desítek cen (tj. vytvořit široký cenový koš), jeho administrace sebere dost času, takže ho nemůžete dělat co půl roku a tím nezavazovat firmy držet ceny dlouhodobě. Zároveň si v dnešní atmosféře nemůžete dovolit nakupovat flexibilněji a přímo, vypadal byste jako korupce. Leda na takové křiklouky kašlat? Hledáme cesty, jak to řešit.

🔌 Měli jsme velkou strategickou **poradu o energetické koncepci města** v sestavě Marek Řebíček a vedení BBM. Chceme využít rychlé změny politického klimatu a rozjet koncepci městského energetického mixu. Máme jednu plynovou kogenerační jednotku, chceme ji doplnit o další zdroje jak tepla, tak elektřiny, protože máme vysokou vlastní spotřebu, od úřadu, přes školy a školky, až třeba po zámek. Navíc mezi tím jsou pozemky města, takže ani stávající legislativa nás nenutí přenést energie přes síť distributora. Nejdříve ale chceme vlastní spotřebu zmapovat, víme o ní hodně málo. Evidence tu byla mizerná, sledování nákladů pramalé, tak začneme skromně tím. Co bylo super? Energie toho jednání: tři machři si přizvukovali, jak to bude fajn to konečně rozjet a já se potichu vytratil na jinou schůzku a nechal to na nich…

🛼 Chtěli jsme si na radnici udělat radost a nacenit **projekt obnovy Inline dráhy v Houštce** . Máme ve Staré Boleslavi okouzlující Houštecký lesopark, ve kterém je Inline ovál dlouhý 1100 metrů. Jenže po těch letech nemá místy už tak hladký povrch, aby se na něm jezdilo skvěle, takže jsme si řekli, že mrkneme na to, co by stál nějaký "refresh". A že by to mohlo být za babku a před létem sfouknuto. A víte co? Ona tam žádná inline dráha není. Tedy, abyste mi rozumněli dobře - ona tam není právně. Takže není co refreshovat, protože těžko můžete refreshnout asfaltem celistvý lesní porost, který tam právně je. Takže teď budeme minimálně půl roku řešit všechno k tomu, aby i právník města v Houštce už tu inline dráhu viděl...

🚧 Podobnou depresi musí mít starosta Robert Pecha z rekonstrukce Okružní ulice ve Staré Boleslavi. Předpokládám, že se o tom ještě zvláště zmíní. Významně naopak potěšilo, že asi sežene **peníze na rekonstrukci lávky přes D10** , která je v totálně havarijním stavu. A shání peníze na lávku přes Labe od kamenného mostu, s Janem Jirovským už obešli každého, kdo mohl peníze dodat.

🛹 A když jsem u těch věcí, co jsou, i když nejsou, tak nám doběhlo dodatečné **stavební řízení ve věci skateparku u Labe** . Stavební úřad stavbu dodatečně povolil a neuložil městu žádnou změnu. Jen zrekapitulujme: předchozí vedení města postavilo betonový skatepark u Labe, aniž by k tomu řešilo stavební povolení. Což udivilo jak stavební úřad, tak lidi kolem stavby (slovo udivilo je minimalistický eufemismus). Na město slušná prasárna, navíc dost zbytečná. Skatepark se dodnes nesmí používat, nemá kolaudaci. V pátek jsme se znovu sešli s dotčenými občany, kteří si na stavbu stěžovali a dohodli jsme se, že na místo pošleme odborníka, který navrhne opatření k minimalizaci hlukové zátěže. No a pak říká Jan Chleboun: no ale my přece takového člověka máme na úřadě, to nemusíme shánět externí firmu, tak proč ho tehdy nepoužili? Takže celou dobu bylo úplně jednoduché řešení, jen ho nikdo nepoužil. Nu, je z toho alespoň jedno dobré ponaučení: napříště musíme dopředu projednat a analyzovat jak zvukovou, tak světelnou zátěž všech nových staveb. A dořešeno nic není, protože občané se proti rozhodnutí stavebního úřadu odvolali.

🫧 Byty v krásně zrekonstruovaném domě **Na Prádle nám plesniví** . Příliš vlhko, málo větrání, šetří se na topení. Mnoho dobrých řešení to nemá, buďto zde bydlící necháme v plísni a dům za pár let zničíme, nebo investujeme další peníze do rekuperace. Příští týden budeme věc projednávat s památkáři, držte palce.

⛸️ A dobrá zpráva: dobrovolné placení za kluziště bude probíhat mobilem přes QR kód. Až mě zaskočilo, jak hladce to prošlo!

🏘️ V pátek jsme se Janem Jirovským věnovali **stategii Technických služeb** a zejména **oprav městského majetku** . Dali jsme si za cíl opravit alespoň šest z 210 bytů vlastněných městem, potřebujeme se ale dostat na téměř dvojnásobné tempo, abychom byty v průměru jednou za dvacet let zrekonstruovali. K tomu nám dopomáhej rozpočet Honzou vytvořený. Zároveň jsme se rozhodli projednat ve vedení plán prodeje nemovitostí, které město neumí udržovat a nepotřebuje je. Místo nich si pořídíme takové, které nám k něčemu budou, nebo opravíme ty, co máme.

⚡Nepotvrdilo se moje hluboké podezření, že elektřinu v autonabíječkách provozovaných městem prodáváme levněji, než za kolik ji nakupujeme. Bylo to těsně :) Tím, jak nemáme energetický management, tak není zpětná vazba od "zvýšili nám cenu" k "přeneseme to dál".

K momentálně nejcitlivějšímu politickému tématu našeho města, který 🎄 je hezčí, se vyjadřovat nebudu, mám přeci jen nějaký politický pud sebezáchovy. Asi se mnou budete všichni souhlasit, že OBA naše vánoční stromky jsou hezčí, než ten smeták na Staroměstském náměstí!

A to je pro zatím vše. Mějte hezký týden!

Patrick Zandl

#městoje♥️