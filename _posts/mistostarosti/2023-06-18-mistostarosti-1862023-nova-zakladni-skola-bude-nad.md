---
layout: post
title: "Místostarosti 18.6.2023: Nová základní škola bude nádherná!"
excerpt: "Místostarosta oznámil přechod na plný úvazek kvůli nutné systematické péči o městský majetek, která již přinesla úspory díky zprovoznění fotovoltaiky a baterie v mateřské školce. Kontrola bytového fondu odhalila porušování nájemních smluv, včetně nelegálních přepronájmů, a vede k nápravě. Probíhají přípravy na vlakové spojení s Prahou a digitalizace správy hřbitovů, zároveň se řeší optimalizace odpadového hospodářství včetně evidence popelnic. Nehoda autobusu poškodila zastávku, škoda bude hrazena z pojištění."
date: 2023-06-18 18:00:11 +0000
author: "Patrick Zandl"
category: "mistostarosti"
subtitle: "Právě jsme vybrali podobu nové základní školy. Bude úžasná, já bych tam hned šel do lavice... :)"
image: /assets/mistostarosti/mistostarosti1862023novazaklad-0fdcde3f.jpeg
source: "substack"
source_id: "129175050.mistostarosti-1862023-nova-zakladni"
---

Dobrý den, vítejte u Místostarostí!

*🏙️✍️Jaké mám místostarosti? Tak především, **máme návrh nové školy** ! A jinak??? Zveme na **veřejné projednání cyklogenerelu** ! A je toho víc, minulý víkend jsem to nestihl, byv v Třeboni bez počítače.*

1️⃣Nejprve **oznámení ze zastupitelstva** . Stal jsem se **uvolněným místostarostou** , tzn je to teď má práce na plný úvazek. Do téhle doby mi úřad platil dva dny v týdnu a zbývající tři dny, které jsem tam fakticky seděl, jsem si platil ze svého. Původně jsme totiž kolegové v koalici soudili, že správa městského majetku se bude dát pošolíchat tak jako bokem. Nedá. Na městském majetku je to vidět, že se mu mnoho let nikdo soustředěně nevěnoval, je tu hodně nedořešeného. A je vidět, že péče mu prospívá. Proto ta změna na uvolněného místostarostu, což město stojí nějaké peníze navíc.

A co je ta péče, abyste si to uměli představit? Dáme si dva příklady:

☀️Bývalé vedení města před několika lety nechalo postavit mateřskou školku, u které se po dokončení zapomněla zprovoznit **fotovoltaická elektrárna** . Dva roky nefungovala. Přišli jsme na to při kontrole, která se léta nedělala - a dozapojili jsme ji. Několik desítek tisíc měsíčně na účtech ušetřeno. Zajímalo mě, kolik. Ukázalo se, že do superdrahé elektrárny nikoho nenapadlo koupit jakékoliv měření výroby elektřiny, takže jsem musel vytáhnout třicet tisíc na další dodatečné úpravy. Při té příležitosti jsme v technické místnosti zjistili, že ten rozkošný designový stoleček ve skutečnosti není držák na papíry projektu, ale 10 kWh baterie, která má pohánět tepelná čerpadla v době, kdy FTV nedodává. **Baterie byla také odpojená** . Zapojili jsme ji. Další menší desetitisíce jsou doma a já doufám, že takových objevů nebude už mnoho.

🏠Druhým příkladem je **péče o bytový fond** . Rozmohl se takový nešvar, že s městskými byty si ledaskdo hospodaří po svém. A tak jsme se rozhodli, že začneme provádět pravidelnou kontrolu stavu bytů a plnění nájemních smluv. Pro spolehlivé nájemníky je to výhoda: dohodneme se, co kde je potřeba opravit. Jenže z patnácti bytů tři nájemci narazili, protože hrubě porušovali nájemní smlouvu. Dva tím, že byt přepronajímali, protože v něm nebydleli. V případě jednoho nájemce již rada rozhodla o ukončení nájemní smlouvy, byt pronajmeme tomu nájemci, kterému byl byt přepronajímán. Poslední si z něj udělal skladiště, jehož rizikovost posoudí hasiči. S ohledem na to, že původní nájemce měl velmi nízké nájemné a novému se byt pronajímá podstatně dráže, ale stále levněji, než jak to měl přes přepronájem, vyplatí se tato úprava všem. V kontrole bytů budeme pokračovat.

![](/assets/mistostarosti/mistostarosti1862023novazaklad-0fdcde3f.jpeg)

*Vypadalo to jako teroristický útok nebo alespoň slušně nachmelený spoluobčan s kladivem. Nakonec to bylo prostší: 8.6.2023 řidič autobusu jemně drnknul o roh autobusové zastávky, ta se naklonila a tím popraskaly všechny skla. Hrazeno z pojistky autobusu.*

🚂Pokračují **přípravy vlakového napojení na Prahu** , koordinační schůzky proběhly s dalšími důležitými institucemi a nyní se připravujeme na setkání v hlavním městem Prahou, jehož postoj bude klíčový. Jen pro představu, za dva týdny jsem na jednáních o vlaku strávil pět hodin a to se projekt teprve rozebíhá.

🪦Zdá se, že se nám společnosti Vera konečně podařilo **naimportovat data do systému pro správu hřbitovů** , čímž by se nám tato agenda měla významně zjednodušit a zrychlit. Mě to také napovídá, že žádný další systém od této společnosti kupovat nechci a systém pro odpadové hospodářství jsem tedy začal poptávat u všech možných konkurentů. Naštěstí je jich docela dost, procházím si nabídky pěti společností.

🚮V druhé polovině letošního roku **proběhne “passportizace” popelnic** v našem městě, zaevidujeme si ty, které jsou používány a spojíme si je se jmény vlastníků. Nezaevidované popelnice nebudeme vyvážet. Podle výsledků passportizace budeme pokračovat v restrukturalizaci odpadového hospodářství, které potřebujeme dostat z dvacetimilionové ztráty. Právě přestavujeme sběrný dvůr ve Staré Boleslavi, kam přibude především váha - a veškerá stavební suť a velkoobjemový nepořádek se bude vážit a její likvidace platit. Podrobnější informace budou na pracovním zastupitelstvu v září.

🗑️A jdeme i do dalších experimentů: **popelnicové stání mezi Šipkou a domem v Lipové** dostane na sklonku roku speciální kontejnery, do kterých jde odpad vhazovat jen na čip a jen určité množství, čili pytel z odpaďáku. Obyvatelé si nám stěžují, že tuto popelnici zneužívají místní podnikatelé, ti se zase zapřísahají, že oni rozhodně ne. A protože se k těmto kontajnerům dodá i kamera, uleví se všem: podnikatelé přestanou být zbytečně podezříváni, lidé budou mít prostor pro odpad a my fotky permoníků, jak se snaží otevřít popelnice…

## 🚗Parkovací generel

Objednali jsme a již **probíhá sběr dat o parkování v našem městě** . Po městě chodí pracovníci najaté firmy, kteří sčítají parkovací místa a sledují jejich využívanost. Díky tomu bychom měli získat přehled o tom, kde nám parkovací místa chybí a hlavně kolik a kdy. Přes prázdniny seženeme firmu, která nám tato data interpretuje a poradí, co s tím. Jak strukturovat zóny, co s tím dál udělat, aby to fungovalo bez velkých investicí. Město nemá peníze na to, aby absorbovalo další automobily a rozšiřovalo parkovací místa.

## 🚲Veřejné projednání cyklogenerelu 28.6.2023

A s tím souvisí i veřejné projednání právě dokončovaného cyklogenerelu. Zatímco v pondělí proběhne jeho debata s odborníky, 28.6.2023 od 16:00 proběhne veřejná debata o cyklogenerelu v zasedacím sále městského úřadu na Ivana Olbrachta. Pořizovatel Tomáš Cach představí koncepci cyklodopravy naším městem a akční kroky, které chceme v nejbližší době udělat - a lidé se budou moci vyjádřit tak, abychom vychytali mouchy. Srdečně zveme!

♻️Dokončujeme **ReUse na Dolíku** . Prostory jsou vymalovány, ve středu si je jde převzít komise životního prostředí a do konce měsíce se nastěhuje městský ReUse. I když nad tím ještě dost práce bude.

## 🌞Sluneční lázně

Minulý víkend jsme se loučili se Slunečními lázněmi. Dvakrát jsem prováděl zájemce po obou objektech, přišly mraky lidí, kteří se chtěli ještě podívat a zavzpomínat si, než Sluneční lázně půjdou k zemi. Jen vzniklo malé nedorozumění: kolegové zde také vytáhli některé dochované návrhy toho, jak by se Houštka mohla využít. A někteří lidé z toho pochopili, že se zde bude stavět kongresové centrum. Nebude. O tom není rozhodnuto ani jednáno. Na stole není nic reálného a já dokud neuvidím nějaké gramotné návrhy financování takových záležitostí, dopravní obslužnosti a prospěchu pro město, tak se tím ani nebudu zabývat. Jsou to jen fantazie, bez opory v realitě. Město na to peníze nemá, pozemky v Houštce nejsme ochotni prodávat, takže ani nelze počítat se soukromým investorem. Raději lesopark než kasino. Houštka je relaxační a sportovní zóna, pokud tu chceme investovat, pak můžeme nasypat hromadu peněz do atletického stadionu nebo letního kina. Tím bych vás nechtěl odrazovat od stamilionových darů - pokud máte takové peníze a věnujete je na obnovu Slunečních lázní, tak to půjde…

![](/assets/mistostarosti/mistostarosti1862023novazaklad-5dd1419c.jpeg)

*Vzal jsem na sebe dvě průvodcovské prohlídky, trochu se mi protáhly, za což se dodatečně omlouvám.*

## 🎓Nová škola má svou tvář!

Čtvrtek a pátek jsme ve městě věnovali výběru architektonických návrhů nové školy. Do soutěže se přihlásilo 31 uchazečů a pět architektů je dopodrobna rozebíralo a hodnotilo. Návrhy byly veskrze velmi kvalitní a různorodé. Jeden vysloveně tlačil na levné pořízení stavby, další se už nedržely tolik při zemi. Návrhy přinesly mnoho originálních myšlenek. Jeden z konceptů například navrhl školní třídy uspořádat ve formě návsi do oddělených domečků. Nikoliv výjimečné bylo použití celodřevěných konstrukcí. Samozřejmostí byla práce s rekuperací, fotovolatikou, soběstačností objektů, tepelnými čerpadly i šedou vodou. Krásné práce a radost. Musím říct, že z takových deseti návrhů bych se nezlobil ani za jeden. Ten zbytek mi spíše jen designově nesedl do Staré Boleslavi.

Radost také byla pracovat s architektonickou komisí, každý návrh se zvažoval z mnoha stran, probíraly se nejčastější modely užití jako příchod žáka do školy od K+R, busu či kola, přes zavážku zboží do kuchyně, až po cestu na běžecký ovál a do haly. Důležité bylo řešení vztahů s okolím, především dopravy a také odstínění a nerušení sousedů školy. Použití systému architektonické soutěže, kdy návrhy vybírá a posuzuje pětice architektů, se vysloveně osvědčil.

Nakonec bylo rozvažováno mezi odvážným návrhem a "bezpečnou volbou". Obojí moderní, uvnitř hravé. To druhé ale z venku více fádní, co nenadchne ani neurazí. Zvolili jsme odvahu…

Vítězný návrh publikujeme po jeho schválení radou a doběhnutí lhůt za týden v pondělí. Já jsem jím nadšen!

![](/assets/mistostarosti/mistostarosti1862023novazaklad-8c0241d1.jpeg)

*Pětice architektů do detailů cupuje každý návrh. Zleva je hlídá císař Karel I., zprava starosta Robert Pecha. Návrhy publikujeme na veřejném představení v září, první místa koncem června.*

## 🛹Konečně máme legální skatepark

Příběh skateparku je asi dostatečně znám, ale pro mě je důležitý: byl to můj zcela první projekt na radnici, předal nám ho ještě Hynek Homolka, který se snažil doklepat papíry. Jednoho z tehdejších místostarostů totiž napadlo, že postaví u Labe skatepark a nebude na to potřebovat stavební povolení. Potřeboval. A tak park nedostal kolaudaci a nebylo legální ho používat. Město se pokusilo zkolaudovat jej dodatečně, jenže majitelé domu kousek od skateparku se rozhodli kolaudaci rozporovat. A na tři čtvrti roku ji zablokovali. Ve skutečnosti nebylo co řešit: ke skateparku jsme dodali všechny papíry, projekt byl nesporný a v pořádku. Nabídl jsem i dotčeným občanům, že přistoupíme na jejich podmínky stran odhlučnění a úprav parku, ovšem za předpokladu, že stáhnou svou stížnost. Nejdříve byli pro, pak si to rozmysleli, ačkoliv jsem jasně řekl, že na to mám jedny peníze a že buďto je dám právníkům nebo stavbařům. Nakonec jsem to s právníky měl levnější, ačkoliv se značným osobním nasazením. Jen pro poslední papír jsem musel telefonovat 22x, spočítal jsem si před zastupitelstvem počet hovorů na to číslo.

📒Příští týden srdečně **zvu na akci městské knihovny Čtení na Labi 2023** . Já **budu číst od pěti hodin odpoledne v Komunitní zahradě ve Staré Boleslavi** ze své knihy - ještě musím rozmyslet, z jaké. Asi o vraždě svatého Václava. Číst o ní dvacet metrů od místa, kde se to stalo bude… zajímavé.

*Vše nejlepší do nového týdne z #městoje♥️ přeje*

*Patrick Zandl*

![](/assets/mistostarosti/mistostarosti1862023novazaklad-81770d0f.jpeg)

*Parkoviště u skateparku se dneska často používá pro parkování karavanů. Mohli bychom z toho udělat legální místo pro krátký pobyt s napojením infrastruktury, co myslíte?*