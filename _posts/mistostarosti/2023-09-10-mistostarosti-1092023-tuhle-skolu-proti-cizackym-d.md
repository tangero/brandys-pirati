---
layout: post
title: "Místostarosti 10.9.2023: 🧑‍🏫Tuhle školu proti cizáckým dětem z vedlejší vesnice ubráníme!"
excerpt: "Na zastupitelstvu se řešil projekt svazkové základní školy v Třebízského ulici, který umožní vyšší dotace a větší kapacitu díky spolupráci s okolními obcemi. Opozice projekt kritizovala, argumentovala proti přijímání dětí z jiných obcí a nesouhlasila s rovnoprávným postavením obcí ve svazku. Navzdory jejich odmítavému postoji a zdržení se hlasování projekt podpořili občané i starosta Dřevčic, kteří ocenili dlouhodobý přínos školy. Hlavní spor se vedl o financování a správu školy, přičemž koalice zdůrazňovala výhody svazkového řešení oproti samostatné výstavbě."
date: 2023-09-10 17:41:34 +0000
author: "Patrick Zandl"
category: "mistostarosti"
subtitle: "Měli jsme zastupitelstvo a opozice šla tvrdě po xenofobní notě. Přeci tu nebudeme dělat místo ve školách pro nějaký cizí děti! Nojo, no. Budeme..."
image: /assets/mistostarosti/mistostarosti1092023tuhleskolu-945fdac4.jpeg
source: "substack"
source_id: "136908134.mistostarosti-1092023-tuhle-skolu"
---

Dobrý den,

🏙️✍️vítejte u místostarostí! Ve středu jsme měli zastupitelstvo, na jeho přípravu padl začátek týdne. Na zastupitelstvu se totiž prezentoval projekt základní školy v Třebízského ulici včetně všech došlých návrhů.

![](/assets/mistostarosti/mistostarosti1092023tuhleskolu-945fdac4.jpeg)

*Prezentace všech došlých návrhů ZŠ Třebízského.*

[Záznam ze zastupitelstva je zde na Youtube](https://www.youtube.com/watch?v=tbrVIyiU1u0) . **A zajímal by mě váš názor.** Vysvětlili jsme všechno? Bylo to vůči občanům dostatečné a fér? Přesvědčila vás opozice nebo naše vysvětlení? Sám už to neumím rozpoznat, takže si rád přes vás zkontroluju měřítka… Nechte mi komentář, nebo na email prostě se svým názorem odpovězte!

![](/assets/mistostarosti/mistostarosti1092023tuhleskolu-ed6f22bc.png)

*I tento díl najdete jako namluvený podcast a můžete si jej poslechnout…*

## ⁉️Proč opozice nechce základní školu?

Debatu s občany o základní škole nakonec zastínila exhibice opozice. Kromě samostatného projektu se totiž projednávala i svazková smlouva, tedy smlouva s okolními obcemi o tom, že tuto školu stavíme společně. A opozice se rozhodla vzkřísit linku nenávisti a začala argumentovat tím, že do naší obce budou jezdit cizí děti odjinud, bude nás to tady otravovat a vůbec, že stavíme školu pro cizí děti. Že si máme postavit školu pro vlastní děti. *Asi mysleli pro mojeho Vojtu a Mářu...*

Ponechal bych stranou, že na stavbu vlastní školy dle svých představ měla opozice osm let, kdy tu vládla. Nakonec zvládla postavit jen přílepky ke stávající budově a víc našlapat dnešní třídy. Čímž jsme se dostali do situace, kde jsme: město s jednou z nejhorších situací v kapacitě škol v Česku.

Podstatné je, jak je dnes nastavený rámec dotací. Na svazkovou školu stát přispěje podstatně více, než na školu pro jedno město. Takže za stejné množství proinvestovaných městských peněz dostaneme podstatně víc kapacity školy, než kdybychom projekt stavěli jen pro město. Fakticky bychom ani neměli dost prostředků na to významně menší školu si z dotací sami postavit.

Tohle opozice ví. Sama tvrdí, jak připravovala projekt svazkové školy na pozemku Dřevčic. Ten se nikam ze stádia myšlenky za ta léta neposunul, ale princip financování svazkové školy i svazkové smlouvy opozice musela znát. Přesto jsme se dvě hodiny trápili s tím, abychom pomohli opozici identifikovat základní myšlenky smlouvy, pro kterou by jinak stačilo si ji v podkladech předem přečíst. Přitom je to tak jednoduché. Vzali jsme v potaz počty obyvatel v jednotlivých obcích a podle toho jsme nastřelili, kolik která obec bude mít nárok na počet dětí z kapacity 960 dětí v nové škole. Obcím plyne povinnost za takové místo platit, tedy na provozu a financování školy se přiměřeně podílet, takže obce si ještě trochu pohrály s čísly, aby jim to sedělo s vlastním rozpočtem. Brandýs-Boleslav má nárok na 405 míst, třeba takový Káraný na 70 a Borek na 20. Tento nárok zůstává fixní, stejně jako povinnost příspěvku, ale obec jej může “přeprodat” - nabídnout nevyužíté místo jiné obci.

![](/assets/mistostarosti/mistostarosti1092023tuhleskolu-8ff98fa3.png)

Opozici se nelíbilo, že svazková smlouva explicitně nedělá z našeho města šéfa svazku ve výlučném postavení (když do toho dáváme velký pozemek) - jenže to svazkové smlouvy z principu neumožňují. Právem stavby k pozemku si ale zajišťujeme právo zatáhnout za ruční brzdu pro případ, kdyby se ve svazku dělo něco divného. Nicméně svazek je velmi přímočarý, zaměřený na obsluhu školy, nelze si v něm například odhlasovat mobilizaci a vojenský vpád do Prahy. A jak připomněl místostarosta Jan Jirovský již poněkud rozladěně na závěr více jak dvouhodinové diskuse: nevypořádává ani přistání Marťanů. *Pokud přistanou na území svazku, jsme zcela nepřipraveni a budeme muset improvizovat!*

Asi z toho důvodu nakonec nikdo z opozičních zastupitelů stavbu základní školy v ulici Třebízského nepodpořil. V hlasování se všichni do jednoho zdrželi, což je jen měkčí vyjádření toho, že byli proti.

Kdo byl naopak pro, byla řada občanů, kteří na zastupitelstvo přišli a poděkovali za to, že takovým projektem hledíme k budoucnosti, to bylo zvláště dojemné s ohledem na věk vystupujícího. Podpořit školu přišel také starosta Dřevčic pan Holeček, který by mohl být nejvíce "zhrzený", protože opozice mu léta slibovala postavit společnou školu u něj. Zdůraznil ale také, že Dřevčice jsou připraveny dále spolupracovat na škole v oblasti Vrábí, kde se naše obce dotýkají.

Co dál se školou? Teď se vyjednává s projekční kanceláří o podmínkách, podali závaznou nabídku a budeme hodnotit, zda ji přijímáme. Co zajímá občany, jak se bude postupovat dále: máme zapsané hromady připomínek a podnětů, které budeme s projektanty následně řešit. Většina toho je zřejmá (na Okružní by parkovací místa neměla být šikmá například), ale něco by nás nenapadlo (jedna paní prosí, abychom v areálu nesázeli tůje kvůli hruškám například). Až se projekt posune, zase jej vezmeme mezi lidi.

![](/assets/mistostarosti/mistostarosti1092023tuhleskolu-28d92c66.jpeg)

*Zastupitelstvo proběhlo v tělocvičně ZŠ ve Staré Boleslavi. Vzadu jsou připravené projekty školy, mě potěšilo, že ještě před zahájením zastupitelstva se zvědavě přišli podívat žáci školy na návrhy. Všichni by tam chtěli chodit!*

## 💚Ukončení právní bitvy o těžbu štěrkopísku

Dalším obsáhlý bodem debaty byla Dohoda o spolupráci a koexistenci mezi městem, těžební společností TAPAS Borek a Spolkem Mělnická. Jen připomenu: ve Staré Boleslavi je štěrkopískovna, přes silnici naproti ní stavební úřad po nějakém tlaku před mnoha lety povolil výstavbu rodinných domů, následně těžař chtěl těžit i zbytek ložiska, čímž by se dostal domů jen přes tu silnici. Místní proti tomu začali protestovat pod hlavičkou Spolku Mělnická, volby tehdy vyhrála dnešní opozice se slibem, že těžbu zastaví a ložisko se odepíše. Jenže po oněch osmi letech soudních sporů se nic z toho nestalo. Ložisko je zde podle práva a nikdy se nikomu nepodařilo se ani přiblížit k jeho odpisu, město prohrálo i u Ústavního soudu, spálilo za právníky hromadu peněz a nakonec zrovna v momentě, kdy někdejší radnice předávala vládu nám, přišlo i povolení k těžbě. Což nám poněkud svázalo ruce, co se dalšího řešení týká.

Naše radnice začala situaci spíše mediovat, snažili jsme se emoce uklidnit a zprostředkovat mezi oběma stranami dohodu. Což se zhruba po roce vyjednávání podařilo a těžař i obyvatelé se nakonec shodli na nějakém režimu těžby, který byl pro všechny přijatelný. Faktem ale také je, že v tuto chvíli již mohlo být vytěženo a mohly se sázet stromky v rekultivačním programu.

Opozice to samozřejmě nese velmi těžce. V odhadu situace i při vyjednávání naprosto selhala a za osm let se jí nepodařilo to, co jsme vyřídili za rok. Což bylo na zastupitelstvu velmi viditelná. Soustředila se tedy v argumentaci na to, že jsme vyjednali málo a mohli jsme vyjednat ještě něco, například lepší ceny za odvoz stavebního odpadu města na skládku do Tapasu. Starosta smířlivě namítl, že naším cílem bylo zprostředkovat dohodu mezi těžařem a obyvateli, nikoliv něco vykšeftovat navíc. K tomu jsem připomněl, že město má dohodu o odpadovém hospodářství se společností AVE, kterou opozice na radnici vyjednala, zná ji a tudíž ví, že nemůžeme odpad zpracovávat přes někoho jiného. Čili by se dalo bavit jen o zpracování odpadu ze staveb města, u kterých stojí za zmínku, že kvůli neshodě s těžařem se nedalo u něj skládkovat a veškerý takový odpad se musel vozit daleko pryč za významně vyšší cenu. Nově jej u něj zase můžeme ukládat asi za čtvrtinu ceny, kterou platíme jinde, což nám přijde dobrý benefit.

## 🛠️Co to bylo s tím Řebíčkem?

Asi nejméně průhledná byla na zastupitelstvu *“bitva o Marka Řebíčka”* . Na zastupitelstvo přišel pan Václav Slabý zeptat se, jestli je pravda, že Marek Řebíček je členem dozorčí rady mladoboleslavské nemocnice, což je věc jednak veřejná a moc jsme navíc nepochopili, jak to souvisí s městem. Ukázalo se, že to byl oslí můstek pro “kauzu”, kdy se Marek v červnu stal členem dozorčí rady Zdroje pitné vody Káraný a jelikož je i předsedou představenstva městské topenářské firmy BBM, jestli to není nepřípustná kumulace funkcí. Na tohle byla odpověď jednoduchá, protože členství v dozorčí radě ani v představenstvu není úvazek ani na 1/10 běžného pracovního poměru (tj. není to kumulace funkcí). A v případě Káranských Zdrojů šlo především o to, **aby se město chopilo dozoru nad svým majetkem** (jsme 1% akcionáři) a získalo nějaký vliv a přehled o společnosti, která do města dodává třetinu vody. Přišlo nám zcela absurdní, že obec, ačkoliv mohla, se nikdy o svou pozici ve Zdroji nestarala, nikdy ji neobsadila svým člověkem a na valných hromadách aktivně nevystupovala. Dokonce obec nevyužila možnost navýšit svůj podíl, když se zvyšovalo před lety základní jmění ve společnosti. Shrnuto: tento historický renonc se podařilo odstranit a máme v dozorčí radě Marka, který se stará o utility (=energie a voda) v našem městě. Naše město tradičně větší část vody bere ze svých vrtů, jenže jejich provoz, údržba a obnova stojí nemalé peníze a zdá se, že než zadávat nové vrty, by mohlo být výhodnější brát vodu z Káraného, které kapacitu má.

Dotaz pana Slabého poněkud zaskočil opozici, která se zjevně chtěla zeptat na něco podobného, jen jinak, ale nakonec se stavidla jejich výřečnosti přeci jen otevřela. Samozřejmě se na to šlo přes závist, protože, jak říká Andrej, on to nedělá pro peníze a Řebíček určitě ano…

Co za tím bylo, těžko říct. Byla to surreálná scéna, kdy pan. Václav Slabý se přišel zeptat jako soukromý občan, který to recitoval z papírku, jenže ve skutečnosti pracuje v advokátní kanceláři Nespala poskytující služby vedle ex-hradního kancléře Vráti Mynáře i místní vlivné developerské skupině. Tak snad časem uvidíme, odkud vítr vane.

🕦A to je ze zastupitelstva asi vše podstatné. Začali jsme v 16 hodin, skončili mírně po 23 hodině, po sedmi hodinách jednání. Jedna věc ale je už dosti patrná. Dnešní **opozice vsadila všechno na kartu konfrontace a naprostého odporu k čemukoliv** , co děláme. Nejvíce patrné to bylo u té školy a těžby, kde jejich argument “mohli jste přinést více” je už téměř legendární. Také je ale patrné, proč byla opozice za těch osm let na úřadě tak neúspěšná. Tento diktátorský přístup měla ke všem, už tehdy. Místo, aby se snažila dohodnout a jednat, nakazovala, vystupovala z pozice moci, kterou ovšem neměla. Co týden zahlazujeme nějaké takové historické spory, které jsou úplně zbytečné.

🚰Ještě bych chtěl dát reference o odpadovém hospodářství a třeba konečně montované bráně na Rezidenci Klíčku, ale zrovna volali z havárií, že na sídlišti praskl teplovod, čtyři paneláky jsou bez teplé vody a jedeme hledat místo poruchy a kopat. Tak to jdu objednávat a popohánět.

🚲A co příští týden? Jdeme si nafotit Lázeňskou ulici, abychom si ohlídali, zda přijde po svatováclavských slavnostech do původního stavu. A taky máme několik větších jednání ohledně cyklodopravy a posouváme se s parkováním. Maká se na dokončování dopravních staveb a rozjezdu nových.

Vše nejlepší do nového týdne z #městoje♥️

přeje Patrick Zandl

PS: **Z cyklu Malé radosti** je tato fotka. Obnovujeme značení některých přechodů a děláme je více viditelnými. Tohle je v ulici Olbrachtova.

![](/assets/mistostarosti/mistostarosti1092023tuhleskolu-f6232efb.jpeg)

PPS: **Vrata v Rezidenci budou** . Jsou provizorní, tzv. stavební, památkářům by se líbila dubová vrata, tyhle se jim nelíbí - ale nějaký dubový pořídíme, až skončí stavební práce a zase našetříme. A víte, jak je to v té reklamě: to já už tady nebudu…

![](/assets/mistostarosti/mistostarosti1092023tuhleskolu-48d4fa6d.jpeg)