---
layout: post
title: "Místostarosti 12.11.2023: 💡Po roce práce na veřejném osvětlení "
excerpt: "Město dokončilo jednotný standard veřejného osvětlení, který zjednoduší údržbu a zajistí konzistenci při nových developerských projektech. Příprava na modernizaci osvětlení zabrala přes rok kvůli chybějícím datům – musely se zmapovat lampy, okruhy i spotřeba energie. Žádost o dotaci je nyní podána, ale chybí označení lamp čísly, což by bylo nákladné. Místní politici také uctili památku padlých vojáků u příležitosti Dne veteránů."
date: 2023-11-12 18:39:14 +0000
author: "Patrick Zandl"
category: "mistostarosti"
subtitle: "Takové malé hodnocení, co obnášel rok mojí práce. V průřezu, nebojte, žádné velké podrobnosti. "
image: /assets/mistostarosti/mistostarosti12112023porocepra-ba9a591f.jpeg
source: "substack"
source_id: "138810037.mistostarosti-12112023-po-roce-prace"
---

🏙️✍️Co nového v Brandýse-Boleslavi?

💡Konečně jsme dopracovali standard veřejného osvětlení ve městě. K čemu to je? Asi jste si všimli, že ve městě máme celou řadu různých “kandelábrů” a svítidel, což je na jednu stranu nehezké, protože “každý pes jiná ves”, na druhou stranu je to nepraktické, protože když se něco rozbije, tak to nemusíme mít skladem a čeká se, než se to někde sežene. Pak se nesvítí, nebo obmotáváme kandelábry izolačkou, aby z nich nečouhaly dráty, protože dekl už se nedá sehnat. Z části si to způsobilo město, protože nebylo v zadávání důsledné. Nově to také způsobují developeři, kteří mají sice za povinnost, když staví ulici, udělat na ní osvětlení, jenže nebylo řečeno, jaké, takže tam vrzli to, co sehnali levně. Nově k tomu dostanou “standard”, kde je napsáno, co a jak mají udělat. A není to zbytečná úřední buzerace, je to jistota na všechny strany. Pro stavebníka je uklidňující, že tohle má udělat a město stavbu převezme, takže se mu nepotáhne kolaudace. Pro město je to jistota, že se všechno bude držet jednotného standardu, který se bude snadno udržovat.

![](/assets/mistostarosti/mistostarosti12112023porocepra-ba9a591f.jpeg)

*Přede dnem veteránů jsme se přišli poklonit k pomníkům padlých. Nejenom těm našim, ale i k pomníkům ruských a také německých vojáků, kteří padli při osvobození našeho města. Na snímku se starostou Robertem Pechou a místostarostou Janem Chlebounem na zámecké plantáži.*

🔦Jestli si pamatujete, veřejné osvětlení byl jeden z prvních “úkolů”, co jsem na městě převzal po nástupu do funkce. Ještě předchozí vedení zrušilo jeho správu prostřednitvím AVE a plánovalo přehodit ji na Technické služby no a my jsme si vysnili, že s tím také provedeme upgrade na nová svitidla. Tehdy jsem si myslel, že optimalizaci správy provedeme za dva měsíce a na jaře začneme vyměňovat světla. Svatá ty prostoto. V nejlepším případě začneme o rok později. Pojďme si říct, proč.

💰Za prvé jsme se rozhodli, že upgrade veřejného osvětlení uděláme z dotace, což je dobrá úvaha, protože v našem případě vlastně všechny náklady dotace zaplatí. Tady bývá zvykem nadávat na dotace a jejich administrativní náročnost a kdybych chtěl brnkat na populistickou strunu, budu nadávat taky. Ve skutečnosti za to mohla naše vlastní nepřipravenost a chaos. Dotační orgán totiž chtěl projekt a výpočet potenciálu úspor. Tedy něco, co je při takové akci i na straně investora obyvklé. Což by znamenalo vyndat mapu veřejného osvětlení a všechno spočítat. Jenže mapu jsme neměli. Ukázalo se, že se osvětlení budovalo velmi intuitivně a drželo tím, že lidé, kteří ho stavěli, si zhruba pamatovali, co kde postavili a když si to nepamatovali, tak se tam šli podívat. Takže jsme honem zdigitalizovali těch několik plánů, které se z nejrůznějších etap výstavby našly, pak jsme do toho přidali data z nově budované Digitální technické mapy kraje a ještě jednou jsme to prošli, protože bylo potřeba všude doplnit, co je tam skutečně za typ světel. To jsme už časově někde na začátku léta, kdy jsme začali mít zakresleno, kde máme jakou lampu.

✉️Jenže lampama veřejné osvětlení nekončí. Bylo potřeba ještě zmapovat spínací okruhy a jejich regulátory, abychom věděli, kudy a co regulujeme. Takže jsme za nocích blikali městem a pobíhali zjistit, jestli svítí to, co si pamětníci pamatují, že svítit má. To jsme na konci léta. Pak se ještě hledaly faktury ke všem těm světlům, abychom doložili, kolik elektřiny nás městská světla stojí. I to bylo moře práce. A to jsme na začátku podzimu. Pak se to všechno spočítalo, ještě se mezi tím s památkáři projednalo, jaká světla jsou ochotni akceptovat v městské památkové zóně, vytvořil se standard a vznikl podklad pro dotační orgán. A teď už jen čekáme, jak se rozhodne, většíme, že správně. Jo, někde cestou se ukázalo, že sice máme lampy očíslované, ale čísla na nich nemáme nalepená, to ještě musíme dořešit, protože oštítkovat všechny naše lampy stojí taky bezmála milion korun a v době, kdy potřebujeme peníze dávat na důležité projekty, se nám zdá, že je to výdaj, který lze odložit. Ale taky bych řekl, že podobně kdysi někdo viděl zakreslní a pasportizaci veřejného osvětlení: stálo to moře času, úsilí a tak se to odložilo. A poděkování na závěr: neskutečnou energii do toho vložil pak Quadrát s panem Antončíkem a dále lidé z AVE a našich Technických služeb. Díky jim za to.

🛹Tím se plynule dostávám k roku ve funkci místostarosty města. Mám na starosti provoz, běžné záležitosti související se správou majetku, ne stavbu nových věcí. Což poněkud determinuje to, co dělám. Řeším provozní problémy, průšvihy, stížnosti a především optimalizaci provozu. Tak například skatepark: úplně první úkol ve funkci. Minulé vedení ho postavilo načerno, já jsem ho měl “jen” legalizovat. Stavebníkem tedy nejsem, i většinu papírů vyřídil náš úřad, já jsem jen absolvoval desítku schůzek a nepočítaně telefonátů, aby se všechno dořešilo včas a nemuseli jsme vracet peníze z dotace. Žádný morální kredit za existenci skateparku si tedy vlastně připsat nemůžu - i to je osud správy městského majetku. Jen se vyřešil problém, o němž se tím pádem vlastně nikdo nedozvěděl.

🗒️Předsevzal jsem si tehdy, že přejdeme od intuitivní práce k systémové správě založené na datech a dokumentaci. Vytváříme si přehledy majetku, jeho popis (to jsou ty pasporty) i plány údržby. Naposledy se například ukázalo, že máme problém dostatečně rychle pronajmout nemovitost. A tak začínáme s revizí procesu. Vypadá to jako trivialita, kdy někomu řeknete “tak to pronajměte rychle”. Ve skutečnosti se na pronájmu městské nemovitosti podílí několik oddělení, které zajistí převzetí nemovitosti od stávajícího nájemce, její opravy, zaplacení oprav a nalezení nového nájemce i uzavření smlouvy a všechno tohle je potřeba sladit. Když se pronájem zpozdí o měsíc, město přijde o 8% ročního nájmu, zpravidla je to ale více.

♻️Jedna z nejrozsáhlejších prací je revize městského odpadového hospodářství. Ročně proděláváme na odpadech kolem 20 milionů Kč a částka roste. Vytvořili jsme a schválili si plán přechodu na jiný typ zpoplatnění odpadu a postupně jej realizujeme. Je to na další dva roky práce. Začali jsme rozšířením svozu bioodpadu na celý rok, pokračovali ReUse centrem, pasportizací popelnic a čeká nás zpoplatnění stavebního odpadu.

🪦Podobných agend mám ve správě zhruba dvě desítky. Další významně předělávaná je například správa hřbitovů, kde proběhla pasportizace hřbitova a nyní kontrolujeme podklady, protože ne vždy seděly. Zároveň proběhla rozsáhlejší údržba a pročištění zeleně, na příští rok chystáme opravy a také informace o významných hrobech a jejich údržbu, pokud ji nezajistí majitelé.

Podstatný je momentálně i nákup nové techniky pro Technické služby tak, aby příští rok mohly TSBB poskytovat širší spektrum všemožných služeb, především i běžné základní opravy silnic.

‼️Asi největší pruda je vymáhání dodržování smluv. Město v posledních letech nebylo úplně důsledné v obhajobě svých zájmů a s tím se s kolegy dosti všude potýkáme. Běžné je, že lidé používají městský majetek bez smlouvy a úplaty. Někdy nevědomky, často ale i vědomě. A snahou tohle změnit si mnoho přátel člověk neudělá. Vytvořil jsem si jednotné standardy a zásady, podle nichž takové věci posuzuji a postupně to procházím.

🚴Čeká nás implementace cyklogenerelu a parkovacího generelu, obě jsou to velmi rozsáhlé a nákladné věci. Jen základní implementace cyklogenerelu je dnes plánována na tři roky, parkovací strategie se teprve dodělává, ale předpokládám, že bude podobně rozsáhlá, i když tam se základní opatření učiní administrativně.

Předpokládám, že podobně proběhne revize a úprava všech dalších agend souvisejících s provozem majetku města.

Držte palce do dalšího roku, ať se vše předsevzaté povede. Podrobnější rozpis toho, co se podařilo a nepodařilo si schovám do Městských listů, tady na to není prostor.

Vše nejlepší do nového týdne z #městoje♥️

přeje Patrick Zandl

PS: Tento newsletter byl rozeslán na 551 adres odběratelů.

![](/assets/mistostarosti/mistostarosti12112023porocepra-7c938fe3.jpeg)

*Tahle fotka je z nedělního výletu do Pardubic. Budovu Gočárových Automatických mlýnů, v nichž je nově galerie, stojí za to vidět, tahle budova je nová součást areálu a je opravdu parádní… !*