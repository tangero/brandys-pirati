---
layout: post
title: "Místostarosti 21.5.2023: Městským během přes zacpané město"
excerpt: "Městský běh přilákal přes 200 účastníků a vytvořil skvělou atmosféru s podporou diváků. Proběhly také kulturní akce, včetně úspěšného přenosu divadelní hry Akt na náměstí. Město řeší dopravní problémy kvůli četným opravám silnic a přetížené infrastruktuře. Plánují se další projekty, jako je rozšíření přednášek nebo příprava na 10. ročník běhu."
date: 2023-05-21 18:02:30 +0000
author: "Patrick Zandl"
category: "mistostarosti"
subtitle: "A dva kulturní tipy navíc. "
image: /assets/mistostarosti/mistostarosti2152023mestskymbe-3b9a0d82.jpeg
source: "substack"
source_id: "122889041.mistostarosti-2152023-mestskym-behem"
---

Dobrý den,

🏙️✍️Co nového ve městě? Nejdříve poprosím o malé hlasování, abych věděl, zda to tu nemám moc dlouhé nebo krátké …

Já osobně měl týden velmi v poklusu. V pondělí jsem měl dlouho dohodnutou přednášku s [Josefem Šlerkou](https://cs.wikipedia.org/wiki/Josef_Šlerka) v Brně o umělé inteligenci. Nakonec dvouhodinová debata v kině Scala byla zajímavá a přemýšlím o tom, proč si podobné akce neděláme i v Brandýse, jen tu a tam Pecha Kucha Night. Možná je to tím, že nám chybí takový [Svatopluk Bártík](https://cs.wikipedia.org/wiki/Svatopluk_Bartík) , který podobné přednášky organizuje. Tak si říkám, jestli to nemáme také zkusit, proč za vším moudrem jezdit do Prahy? Tím jsem ovšem nestihl pracovní zastupitelstvo (omluva), na kterém Eva Štíbrová prezentovala plán domova pro důchodce za současnou DPSkou v Boleslavi (nic se neděje, presentovalo se to opozici, já o tom vím).

![](/assets/mistostarosti/mistostarosti2152023mestskymbe-3b9a0d82.jpeg)

*S Josefem Šlerkou jsme poprvé na programu kina a to si tedy musíme vyfotit…*

Jinak se chystaly dvě velké městské akce, za prvé hra Akt, za druhé městský běh. Zpětně viděno jsem rád, že jsme odpískali Open House - sice je to báječná věc, jenže už by toho na jeden víkend bylo moc. Dáme si to příští rok, kdy se budeme moci připravit v předstihu, navíc mnoho budov se zpřístupní teď v červnu v rámci Noci kostelů.

🎭U Aktu jsme připravovali přímý přenos na náměstí. Přišly mraky lidí, jak v kině, tak na náměstí bylo plno a pan Brukner i celé divadlo Járy Cimrmana “schytalo” aplaus ve stoje.

🏃‍♂️Na druhý den ještě drželo skvělé počasí na městský běh, který běželo přes 200 lidí včetně mě, Jan Jirovský nebo Pavel Veselý. Já skončil 43. na čtvrtmaratonu s časem 56 minut, na to, jak mi ještě ráno nebylo dobře, jsem vlastně spokojen. Co bylo důležitější, než můj osobní čas, byly ty davy lidí, kteří přišli běhat a také povzbudit běžce jak do zámecké zahrady, tak na trasu. Plus k tomu dopoledne běhaly děti. V Lázeňské ulici seděli lidé u stolečků na zahrádce, popíjeli kávu a povzbuzovali, vytvářelo to skvělou atmosféru a myslím, že jsme si to všichni výborně užili. Městský běh se nám podařilo posunout o další krok dále a na příští rok, kdy se poběží podesáté, máme schováno pár hezkých překvapení!
*A na vysvětlenou, proč jsem běžel se startovacím číslem 1, než se z toho zase stane opoziční aféra: když se tým učil v systému generovat startovací čísla, vydali první moje, aby se to na mě vyzkoušelo, protože při tom se automaticky rozesílají emaily atd. A bylo tudíž lepší vyzkoušet to na někom, na kom se to doladí a kdo je po ruce.*

![](/assets/mistostarosti/mistostarosti2152023mestskymbe-4315053d.jpeg)

*Cílová momentka. Kolega Honza Jirovský už měl pět kilometrů odběháno, já měl po deseti dost, bylo fakt vedro. A tak mě vyhecoval, abych sebral všechny síly a pěknou rychlostí proběhl cílem. Takhle to tu děláme. Pomáháme si.*

💧Posouvá se řada drobností, ale jsou to drobnosti, které stojí za to, až jsou hotové. Například jsme finálně umyli zábradlí na mostě, bylo už příšerné a stojí za to moct se o něj opřít bez obav. Nejvíce se řeší opravy silnic, právě začla sezóna všech možných oprav a doprava stojí. Je zcela zřejmé, že město vyčerpalo jakékoliv rezervy v dopravních kapacitách a sebemenší nehoda způsobuje kolaps a dlouhé fronty. Je už vcelku jedno, zda k nehodě dojde ve městě, nebo jen na dálnici jede čistící vozidlo. Všichni se tu snažíme udělat opravy co nejvíce koordinovaně, jenže něco opravuje kraj, něco stát, něco město a i když je vůle, možností je fakt málo. Na drobné opravy je poslední vhodný měsíc, pak se začínají dělat opravy velké, firmy jsou vybookované a přesuny termínů podle prací kraje a státu jsou obtížné. Ale například se podařilo sjednotit tři práce v oblasti Kralovická-Zápská do jednoho termínu bez větších finančních nákladů. Zkoumali jsme, jak to dělají jinde.

![](/assets/mistostarosti/mistostarosti2152023mestskymbe-549ae1f5.jpeg)

*Kus už je umytý, kus ještě ne - snad se dá poznat, co je co…*

🇨🇿České obce to mají většinou stejně, tedy pokud silnice opravují, některé na to prostě rezignují a opravují jednou za dva tři roky, zpravidla těsně po volbách, aby před volbami byla doprava lepší. U nás by už nepomohlo ani to, dramaticky nám rostou objemy aut a dopravní prognozy jsou mizerné, asi o tom dáme článek do Městských listů. A taky si za to můžeme do značné míry samy sami: dívám se po autech, které stojí v zácpách. Stěží 20% vozů má více než jednoho pasažéra nebo nějaký náklad. Lidi si úplně odvykli se dopravovat jinak, než autem. Přitom MHD na Prahu jezdí rychle a často, metro navazuje skvěle. Já sám chodím po městě všechno vyřizovat pěšky, autem jsem byl tento měsíc jednou, když jsem vezl více lidí a do Prahy jinak, než busem nejezdím.

![](/assets/mistostarosti/mistostarosti2152023mestskymbe-af477384.jpeg)

*Dopoledne běhaly děti, ještě nebylo tak vedro - a utíkaly teda megarychle!*

🇦🇹A jak to dělají jinde? Rakouská obec mi to vysvětlila jednoduše: proč to musíte tak často opravovat? Inu proto, že jsme silnici neudělali pořádně, na řadu vydlážděných silnic jsme jen nalili asfalt. V Rakousku je tehdy vybagrovali a udělali pořádně, znovu, takže je i jejich údržba méně častá a jednodušší.

💶Konečně byla větší chvíle věnovat se přípravě odstraňování reklam. Nabídl se pirátský kolega Martin Karim, že to pomůže dotáhnout se zkušenostmi ze Středočeského kraje, obesíláme další firmy a připravujeme se na likvidaci billboardů, které si postupně mapujeme. Pokud někde po městě nějaké máte a nemůžete k nim najít smlouvu s městem, tak si je radši sundejte sami.

Vše nejlepší do nového týdne z #městoje♥️

![](/assets/mistostarosti/mistostarosti2152023mestskymbe-71c2406a.jpeg)

*Děti ve Staré Boleslavi se učí ve škole o Labi a tak okolí školy vyzdobily desítkou cedulek se zajímavými fakty. Já k tomu doplním: Víte, proč těch mostů a lávek nebude nikdy moc přes 130? Protože Povodí trvá na tom, že se nesmí používat pilíře, most přes Labe musí být bez něj. To je drahé a složité, takže se mosty nestaví. Důvod? Jednodušší říční doprava, která na Labi ovšem funguje minimálně… Tak děkujem! (Dětem!)*

## Kulturní víkendové tipy

### Noc kostelů 2.6.2023

![](/assets/mistostarosti/mistostarosti2152023mestskymbe-22796fa9.jpeg)

### A hned potom Polabský Montmartre 3.6.2023

To je akce, kterou si nenechte ujít, jestli jste schopni dojet MHD z okolí, fakt stojí za to, pokud máte jen trochu rádi kumšty všeho druhu, jídlo a víno! [Info na Facebooku](https://www.facebook.com/polabskymontmartre) .

![](/assets/mistostarosti/mistostarosti2152023mestskymbe-111e2ef7.jpeg)