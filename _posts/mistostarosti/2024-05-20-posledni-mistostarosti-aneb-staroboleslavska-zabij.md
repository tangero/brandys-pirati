---
layout: post
title: "Poslední Místostarosti aneb Staroboleslavská zabijačka"
excerpt: "Autor článku byl spolu se starostou a dalšími členy vedení města nečekaně odvolán zastupitelstvem bez předchozího varování či jednání, přičemž důvody zůstávají nejasné. Popsal také průběh Druhé Staroboleslavské zabíjačky, kde s kolegy řešil financování městských projektů a úspěšně komunikoval s důchodci o zvýšení nájemného, které bylo přijato s pochopením. Článek dále shrnuje praktické záležitosti, jako kontrolu popelnic nebo nové nápady v ReUse centru, které se chystá rozšířit."
date: 2024-05-20 11:02:05 +0000
author: "Patrick Zandl"
category: "mistostarosti"
image: /assets/mistostarosti/poslednimistostarostianebstaro-b09d8a59.heic
source: "substack"
source_id: "144799508.posledni-mistostarosti-aneb-staroboleslavska"
---

Dobrý den,

🏙️✍️Vítejte u posledních Místostarostí. Tentokráte jsou opravdu posledními a tak i trochu delší. Proč? Ve středu 15.5. jsem byl odvolán zastupitelstvem z postu místostarosty. Spolu se mnou byl odvolán také starosta Robert Pecha, místostarosta Jan Jirovský a radní Petr Kváča. Odvolání bylo naprosto překvapivé. Ze strany koaličního partnera ODS ani Zdraví sport a prosperita nebyla žádná indikace, že vnímají zásadní problém, neexistovala žádná výzva ke "smírčímu řízení", nebyla vypovězena [koaliční smlouva](https://vyjstemesto.cz/2022/10/07/byla-dojednana-koalicni-smlouva/) , podle níž naše vedení vládlo s většinou hlasů voličů. Zjednodušeně řečeno ODS a Klára Voctářová přišli na zastupitelstvo, postavili se za nás a bodli nás do zad. Proč, věrohodně nevíme. Oficiálně uváděné důvody jsou blábol - a i kdyby nebyl, nikdo o nich s námi nejednal.

**Pusťte si [alespoň první půlhodinu zastupitelstva](https://www.youtube.com/watch?v=WiLr4YcFcyM) a dejte vědět odpovědí na tento email, jaký z toho máte dojem.**

Než se podíváme na jiné poslední události, zrekapitulujme si, jak proběhla ta Druhá Staroboleslavská zabíjačka:

## 💀Druhá Staroboleslavská zabíjačka

Středa ráno. Jako každý den, kdy jsme v úřadě, jsem zašel na ranní kafe s místostarostou Janem Chlebounem, abychom si řekli, co nového, jak se máme a co budeme dělat dál. Na chvíli se za námi stavil i pan starosta, tak jsem znovu zdůraznil, jak je pro mě důležité pokrýt navýšení příjmů po případném nákupu Labína z jiných zdrojů, například z nově postavených městských nájemních bytů a nájemného z nich. To nám umožní financovat další opravy nemovitostí a zároveň důstojný provoz kulturního domu. Znovu připomínám, že máme přislíbeno financování jedné novovýstavby a velké rekonstrukce. Máme radost, jak nám to do sebe zapadá. Všichni kýváme svisle.

Ještě jednou jedu na sběrák do Boleslavi, půjčuju si Honzovo auto a zírám, jak je město ucpané, dálnice klekla. Nadávám na ten masakr, který se v Boleslavi právě děje a zpět jedu přes Kostelec, abych nestál tu frontu. Ještě před zastupitelstvem musím dorazit na setkání s důchodci v DPSce. Jan Jirovský trvá na tom, že jim osobně odprezentujeme zvýšení nájemného. Chystám si čísla a dorážím do DPS. Očekávám další masakr, nakonec je z toho velmi příjemné povídání s lidmi, které ještě na sklonku života zajímá tohle město. Se starostou vyprávíme, co děláme a chystáme. Konečně přichází řeč na zvýšení nájmu - je dost podstatné, ze 60 Kč na 120 Kč za metr čtvereční a měsíc čili "dvojnásobek". Nezvyšovalo se asi deset let, už se to s těmi lidmi ale projednávalo. Vysvětluji, že nájem zvyšujeme, protože nepokrývá ani náklady na opravu budovy a kromě toho jim vyhazujeme z účtu takové ty poplatky jako podíl na telefonu, provozu výtahu a světel na chodbě, kterým nikdo nerozuměl. A taky nebudou mít inflační doložku, která je prudila, protože každý rok museli měnit trvalý příkaz a zvýšit částku o pár desetikorun. Pán, který nejprve vypadal dost konfliktně, se hromově zasměje a říká, že jsme první, kdo na férovku přiznali, že jim to zdražili a že to chápe, protože dražší je všechno. A že to konečně někdo udělal tak, jak to dává logiku, že se nad tím provozem výtahu vždycky hádali lidi v přízemí s lidma v patře. *"Víte, rubáš nemá kapsy,"* říká pán se smíchem a já nevím, co tím myslí. Servírujeme zákusky, popíjí se káva, vládne dobrá atmosfér a Jan Jirovský se mi šklebí, že jsem se vyhnul popravě. Odjíždíme všichni dobře naladěni. Do zabíjačky zbývá hodina a třináct minut.

Poslední schůzka před zastupitelstvem: jdu na Dolík zkontrolovat popelnice elektroodpadu, je převrácená, se šéfem TSBB diskutujeme, jak ji zajistit, aby nám ji furt nevykrádali. Scházím se tu novou pracovnicí v ReUse - Karolína Kopřivová se dostala na Umprum (blahopřeju, skvělý úspěch!), škola jí bere víc času, než čekala, už v ReUse nestíhá být tolik, co potřebujeme, takže Michal našel novou kolegyni. Prohlížím si její nový zlepšovací nápad: ReUse zátiší. Naaranžovaný pokojíček vybavený ReUse věcmi. Vypadá to dobře, pár věcí by se mi hodilo domů, chválím dobrou práci, slibuju poradu o rozšíření provozu ReUse a workshopech na příští týden a kvačím na zastupitelstvo.

![](/assets/mistostarosti/poslednimistostarostianebstaro-b09d8a59.heic)

Za třicet dva minut od tohoto okamžiku nás zastupitelstvo města po hrubém porušení koaliční smlouvy odvolává z funkce.

![](/assets/mistostarosti/poslednimistostarostianebstaro-518ebaba.heic)

*Miluju lidovou tvořivost…*

Dovolte mi to krátce shrnout.

👍 **Fakt, že se někdo pokusí hlasováním zastupitelstva změnit vedení, je jeho právo** a tak volební matematika funguje: kdo má nadpoloviční většinu hlasů pro podporu zvolením starostou, je starostou. Tak se stal starostou Robert Pecha před dvěmi lety, když sehnal nadpoloviční většinu hlasů. Tak je to správně.
Je taky zcela v pořádku si v průběhu času říct, že něco nevyhovuje a jednat o tom, že se něco změní. To se může stát jak mezi stranami, tak ve straně. Sedneme si, probereme to, najdeme řešení ku prospěchu všech (zejména tedy města).

👎 **Co není v pořádku je ta forma zabíjačky ve Staré Boleslavi** , kdy zastupitelka Eva Štíbrová nechala popravit svého koaličního partnera, starostu Roberta Pecha. Nikde nebyla ani zmínka o zásadním problému, nikde nebylo žádné předchozí jednání, jak stanoví koaliční smlouva, kde by Pecha odmítl podmínky, nic takového se nestalo. Jen byl Robert týden na dovolené, která byla dlouho oznámená, ale už někdy v sobotu byl v práci.

Pan Petr Soukup a nové vedení radnice se jím stalo po právu a nemyslím, že jim tento fakt kdokoliv z bývalého vedení máme za zlé. Což nemusí znamenat, že máme radost.

🤮Bývalý koaliční partneři (tj. celá ODS: E. Štíbrová, J. Chleboun a P. Veselý a paní Klára Voctářová) podrazili lidi, kteří počítali s tím, že sliby se dodrží. Jsou to sliby zapsané v koaliční smlouvě, která jasně upravuje, jak se má postupovat v případě problémů. Žádný z těchto postupů nenastal. Tohle je pro mě jasná stopka a s takovou amorálností já se nechci spojovat. Nemá to žádné faktické odůvodnění, nebyl k tomu jediný předchozí pokus o nápravu čehokoliv (krom kooptování paní Voctářové do rady vloni za účelem její lepší informovanosti). Opravdu se dalo nám poslat v pondělí SMS s textem "sorry, přišla lepší nabídka, přijďte předat radnici" a mohla celá věc proběhnout hladce a bez dopadu na město. Pan Petr Soukup mohl očekávat plnou podporu s předáním práce tak, aby vše fungovalo.

![](/assets/mistostarosti/poslednimistostarostianebstaro-31211361.heic)

*A ještě jedna lidová tvořivost, asi pozvánka na zastupitelstvo :)*

🤢Jenže to se nestalo. Nové vedení v čele s Petrem Soukupem se rozhodlo to staré vedení ponížit co nejvíce, vyhodit nás na hodinu bez čehokoliv. To není žádný předpoklad k nějakému předání nebo spolupráci. Když jsme ve čtvrtek přišli na úřad, již jsme zde byli jen prostí návštěvníci. Já jsem předal klíče a počítač. V jednu chvíli jsem někde potkal pana Soukupa a Bendu, kteří na mě vyhrkli, že jim mám předat práci, já jsem namítnul, že si to neumím představit, jak bych to teď měl za pár minut a zdarma udělat. Svému nástupci (nevím, kdo to bude) jsem na stůl připravil popis struktury "mé" části úřadu a úředníky ještě obešel s instrukcemi, co mají dělat, aby věci běžely. Do datových úložišť jsem nechal uložit podklady - kromě svých rozpracovaných věcí, které nejsou schválené. Měl jsem rozpracovaných 60 projektů, které vyžadují konstantní pozornost, od stavby záchodku ve Staré Boleslavi, přes výměnu oken, až po opravy velkých budov nebo odpadovou strategii. Nic z toho nejde vstřebat za pár minut a vyžaduje to značnou kontinuální pozornost. Nicméně mi teď došlo, proč po mě lidé z ODSky tak vehementně chtěli digitální podklady k odpadům a parkování, prý jim to na papíře přišlo neekologické 🙂

## ⁉️Jak to bude dál?

Na to již nemám vliv. Mnohé se dá předpokládat. Petr Soukup je schopný člověk a věřím, že běžná agenda poběží. Vyděsilo mě nicméně, že investice a majetek byl sloučen pod jednoho místostarostu, který bude neuvolněný, tedy se tomu nebude moct nijak věnovat. Přitom jeho role je klíčová: zatím jsme totéž dělali s Robertem, měli jsme to rozdělené a například majetek rozhodně není ve stavu, že by nevyžadoval trvalý dozor. Třeba jen pasporty nejsou ještě zavedené, odladěné, revize nájmů bytů teprve běží, drobných oprav jsou mraky a bez osobního dozoru agilně se chovajícího člověka s rozhodovací pravomocí to nebude dobré. Taktéž investice.

❌Řada rozjetých městských projektů půjde podle mě do kopru. Výstavba ZŠ v Třebízského se posune o několik roků, takže počítejte s losováním míst na základkách. Soukromý gympl ve městě nevznikne, výstavba městských bytů se nerozjede, opravy silnic a chodníků se příští rok významně zpomalí. Piaristická kolej, Rezidence i Kim Ir Sen budou dál chátrat, s Houštkou ani Central Parkem se nestane nic. Velká část dotací je vázaná na něčí osobní angažmá, někdo se musí zaručit, že dotace se využije efektivně, což zpravidla obnášelo někoho z nás tří.

✅Na druhou stranu řada dalších projektů se rozeběhne. Bude víc koncertů na Ostrůvku, více hezkých akcí v Panské zahradě. Nebudeme mít velký kulturní dům, ale na půl s církví Orlovnu, kde půjdou dělat hezká posezení nad knížkou a kumbálové koncerty. A tak dále a tak dále. Něco půjde, něco prostě nepůjde.
Nezlobte se, z mého pohledu to bude fatální stagnace a narůstání infrastrukturního dluhu. Jenomže velká část města s tím souhlasí a dala tomu hlas. A to je zcela legitimní

**💰Co je pro mě velká nepříjemnost? Role ODS.** Až dosud jsme věřili Honzovi Chlebounovi a Pavlovi Veselému, že nová ODS je nová - že nemá nic společného se zašantročením nemocnice nebo topných kanálů z majetku města, jak se to podařilo té staré ODSce a jak to po právu kritizovalo Naše Dvojměstí. Jenže nakonec to byla "mutti ODS", která rozhodla o tom, že mládež bude kušovat a pojede se po staru. A to jim mám za zlé. Ne to, že přeběhli. Ale ten způsob, jakým to udělali. Jak zcela zbytečně znevážili starostu Roberta Pecha, jak zbytečně zlikvidovali víru řady lidí, že politika se dá dělat bez kšeftíků. Hluboké pohrdání mám tudíž pro Evu Štíbrovou. Myslel jsem, že jsme kamarádi, že si můžeme ledasco i nepříjemného říci a řešit věci přímo. Chápu rozchod, nechápu tohle.

**🙏🏻Explicitně bych chtěl poděkovat Tomášovi Nekolovi.** Ačkoliv mu bylo nabídnuto, aby se zabíjačky na starostu účastnil, odmítl. Zůstal rovnej chlap. Předpokládám, že akorát už teď nebude mít kde hrát ping-pong, protože tohle mu nikdo z vedení neodpustí. O to je to pro mě cennější. Děkuju, Tome!

🙄A pro nás ostatní mám jednu věc pro budoucnost. Nikdo nevíme, jakou cenu musel Petr Soukup za to, aby se stal starostou, ODSce slíbit. S ohledem na to, že ODS formálně nic nezískala, ba naopak ztratila post statutárního místostarosty, muselo být vyrovnání někde jinde, než v rovině politické. A muselo to být hodně drahé.

A zbytek týdne?

🪟Na pondělní poradě vedení se dohadujeme o tom, že projednání nákupu Labína posuneme na další zastupitelstvo, neboť majitelé jednoho potřebného pozemku nemají dořešené právní problémy. Jsem na své poměry dosti dotčený na Kláru Voctářovou, která měla zařídit další nabídky na repasi oken v F.X. Procházky 42 a ani po více jak měsíci není v záležitosti žádný posun.
Doplňujeme rozpočet na akci Vidět město, kterou chystáme s Klárou Voctářovou, slibuji po zastupitelstvu dořešit správné načerpání peněz na konkrétní ORG, což mimochodem zůstalo nevyřízeno, protože po zastupitelstvu jsem již nic takového nemohl učinit.

Proběhla schůzka ohledně slibného systému pomoci místním podnikatelům, výstup z ní mám zařadit na další poradu vedení.
V úterý probíhá finální porada ke sběrným dvorům. Finalizujeme ceník odpadů, finalizujeme provozní řád a další podmínky tak, aby příští týden mohla tato změna jít do Rady. Od schválení podmínek bude stavební suť možno odevzdávat pouze ve Staré Boleslavi a pouze váženou s limitem 200 kg na občana, nad tento limit bude suť zpoplatněna. Řeší se ještě další úpravy sběrného dvora, především zakreslujeme území na rozšíření dvora, které plánujneme projednat s majitelem pozemku, s nímž je předjednaná možnost směny. Potřebujeme staroboleslavský dvůr v příštích třech letech zásadně rozšířit, aby se tu mohlo provádět dotřiďování a další práce.

V úterý proběhla také hezká vzpomínková akce na Eduarda Petišku, při této příležitosti se odhalila pamětní deska. Je to aktivita Roberta, který vloni nakázal, že se musí hlídat výročí místních významných lidí a patřičně je vzpomenout, abychom měli být na co hrdí. Za normálních okolností bych se o této akci rozepsal více, protože proběhla přenádherně, brandýská knihovna odvedla skvělou práci a akce se vydařila. Jediné, co kalí radost je to, že nebyla včas vyřízena smlouva se Správou železnic o umístění pamětní desky na nádraží. Nebýt včasného a agilního zásahu právničky Marty Weiglové, umisťovali bychom desku do provizorního rámu. Díky za to.

Večer mám ještě schůzku ohledně dotace na opravu Kim Ir Sena, získávám předběžný příslib financování, který musíme příští týden dojednat s dámami z dotačního a rychle jej posunout ke konkrétnímu projektu.

Obepisuji šéfy velkých mediálních domů, aby se podívali na naše nové Městské listy a napsali nám na ně názor, dostávám tři krásné reference. Jsem nadšený, jak se nová tvář Městských listů líbí. A jsem připravený pohádat se s Honzou Jirovským o mírně lepší papír 🙂

A pak už je středa a to už jste četli a to je konec Místostarostí.

**Ptáte se mě, zda budou Místostarosti pokračovat.** Že jste je rádi četli. Inu, to je tak. Místostarosti byly založené na tom, že vám vedení města dává vědět, co se ve městě děje. A tak detailní přehled mít nebudu. Musel bych tomu věnovat čas, který nemám. Ale také se mě hodně lidí ptá, zda ty dva roky na radnici nechci nějak literárně vytěžit, řada úředníků se mě ptala, zda o nich napíšu. A to není špatný nápad. A tak tento newsletter přejmenuji na **Městostarosti** a bude občasníkem, který mi pomůže si utřídit myšlenky stran toho, jak úřady fungují a co je na nich špatně i dobře. Jak správu státu a obcí zlepšit. Uvidíme, zda se vám to bude líbit, odhlásit se můžete vždy.

Ptáte se mě, co budu dělat. V pondělí půjdu na pracovní úřad, vždycky jsem to chtěl zkusit. A kromě toho? Když vypadnete z nonstop zápřahu, dolehne na vás obrovská únava, což se stalo. Poprvé po letech jsem spal ve čtvrtek do 7:30. Chci na chvilku vypnout, zregenerovat. V sobotu běžím závod v Orlických horách, chci ho zvládnout se ctí a přitom mám formu leda tak na *Did not Finish* . Chci se vrátit k běhání. Zároveň se budu postupně [vracet k umělé inteligenci a workshopům pro firmy a také města](https://www.aivefirmach.cz) . Ukazuje se to jako nesmírně potřebná záležitost a sny o "inovačním centru" jsou teď blíže, než před týdnem. Digitalizace státní správy nepostupuje dostatečně rychle, pomoct s tím potřebují ledaskde a už si to mnozí také uvědomují. Bude to takový pomalý návrat do běžné práce, pomáhat firmám a městům tohle všechno zvládnout. Jestli vás to zajímá, ozvěte se mi.

*A kdybyste měli potřebu mi nabídnout místo ředitele zeměkoule, neváhejte, minimálně to potěší🙂*

Zastupitelem města zůstávám a nadále budu kontrolovat, jak vedení města funguje a zejména dohlédnu na to, jakou podobu bude mít těch třicet stříbrných, které bude muset vedení města proplatit. A komu.

Evo, rubáš nemá kapsy...

A v každém případě vám přeju vše nejlepší do nového týdne z #městoje♥️

Patrick Zandl, zastupitel

*PS: Děkuju všem, kteří měli potřebu mi říct, že nám drželi palce a že se jim naše práce líbila. I tomu pánovi, co kvůli tomu zastavil v křižovatce a běžel mi podat ruku, příště to ale nedělejte. Stejně tak děkuji všem, kteří nás sice nesnášeli, ale přišlo jim nevhodné do nás kopat teď, protože kopat se má leda tak, když jste na vrcholu.*