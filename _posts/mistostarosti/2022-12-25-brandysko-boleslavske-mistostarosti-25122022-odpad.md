---
layout: post
title: "Brandýsko-Boleslavské místostarosti 25.12.2022: odpady i ledovky"
excerpt: "Zastupitelstvo schválilo rozpočet na rok 2023, přestože opozice kritizovala chybějící smuteční síň a kladla investigativní dotazy. Opozice také zablokovala hlasování o zahrádkářské kolonii, která se nakonec prosadila díky dvěma vlastním členům. Město řešilo námrazu a úpravu zimní údržby chodníků, kde hrají roli zkušenosti cestářů. Plánuje se také revitalizace parkování a veřejného prostoru na brandýském sídlišti."
date: 2022-12-25 15:19:41 +0000
author: "Patrick Zandl"
category: "mistostarosti"
source: "substack"
source_id: "92841072.brandysko-boleslavske-mistostarosti"
---

Dobrý den,

vítejte u posledních letošních 🏙️✍️Místostarostí z Brandýsa-Boleslavi.

Sloučil jsem starší seznam odběratelů novinek z našeho města s newsletterem Místostarostí. Pokud by někomu z odběratelů (či obecně odběr newsletteru) toto sloučení vadil, [neváhejte se odhlásit](https://mistostarosti.substack.com/action/disable_email) .

💰Pondělí bylo věnováno **zasedání zastupitelstva města** . Nakonec proběhlo rychle, i když několik momentů stojí za zaznamenání. Tak především **projednávání rozpočtu** . Ten totiž byl předjednaný, už jsme k němu pořádali pracovní zastupitelstvo, kde se všichni mohli zeptat a vyjasnit si, co bylo potřeba, abychom na velkém zastupitelstvu už jen udělali presentaci občanům a hlasovali načisto. Nakonec nás stejně opozice zasypala investigativními dotazy, které Jan Jirovský s přehledem ustál a nakvašeně vypadal jen v momentu, kdy se ukázalo, že si opozice plete rozpočet zámku s rozpočtem informačního centra v Kočárovně. Bývalý starosta města pro rozpočet nehlasoval se slovy *"není tam smuteční síň na hřbitově, pro to ruku nezdvihnu"* - a to jen proto, že do rozpočtu jsme pro rok 2023 dali jen výstavbu kolumbária, která se stihne a smuteční síň jako součást projektu plánujeme až na rok 2024. Na druhou stranu zastupitel Picek slíbil, že pokud se nám podaří v roce 2026 zprovoznit novou školu, že nás bude příště volit. Výzva přijata 😇

🥕Já jsem o soudnosti opozice zapochyboval až v momentě, kdy se rozhodli nehlasovat pro vlastní **projekt zahrádek** . Ve Staré Boleslavi existuje pozemek, o němž se už asi 15 let přemýšlí jako o nové zahrádkářské kolonii. Vznikl plán vybudovat k němu přístupovou ulici, jenže z jedné strany by ta ulice končila v pozemku Kapituly, takže se jej již předchozí radnice pokusila vykoupit, ale předchozí místostarosta se zasekl na ceně. Já jsem usoudil, že cenový rozdíl na metr čtvereční je sice více, než bylo předchozí radnici libo, ale v úhrnu půjde o pár korun, které blokují projekt za miliony, takže bychom to koupili. Jen připomínám, že z druhé strany my takové pozemky prodáváme za dvojnásobnou cenu... Nu a opozice se na tom šprajcla a většina lidí z opozice odmítla na truc pro zahrádky hlasovat. Nakonec se ji jejich dva vlastní členové proti takovému trucu vzepřeli a zahrádky se odhlasovaly. Ale je zajímavé, jak tak apolitické téma jako zahrádka, může být použito k trucování. Zahrádky prosadíme i opozici natruc 😃

☃️V průběhu zastupitelstva ještě přišla námraza, takže jsme přes esemesky s šéfem Technických služeb naháněli cestáře, kterým se kalamitu podařilo slušně zvládat.

🌨️ **Námrazu** jsem řešil celý týden, v úterý ráno, když jsem šel běhat, jsem si trasu naplánoval přes kritická místa. Je zajímavé, jaká magie ta cestařina je. Například kamenná dlažba má vyšší tepelnou kapacitu, takže když přijde obleva, vršek sněhu roztaje, ale dlažba ho zmrazí a déle se na ní drží led, který navíc při oblevě nejde posypat, protože drobnější posyp se okamžitě obalí vodou a zmrzne, takže nefunguje. Na takové situace potřebujete zkušené cestáře, které ale obce zpravidla vyházely, protože si přeci nebudou držet zkušené cestáře na těch pár dní v roce... A jen pro ilustraci: denní zásah cestářů stojí naše město přes 150 000 Kč, počítá se s patnácti zásahy za rok, což odpovídá průměrnému počtu chumelících dní za rok. A obec nemá povinnost uklízet všechny ulice, jak se traduje - to sice nejdříve zákon stanovil, ale pak se ukázalo, že na to obce nemají peníze, takže se to dovysvětlilo tak, že obce mohou stanovin, kde se uklízí. U nás byl seznam ulic dosti krátký, rychle jsme jej ještě před zimou rozšířili o kopcovaté a další zrádné ulice, ale rozhodně se ve městě neuklízí všechny chodníky. [Informace na webu města jsou z roku 2016](https://www.brandysko.cz/zimni%2Dudrzba/ds-1448/p1=28099?fbclid=IwAR0gCkYdFnsUEVI-8MHAlBWKm09fLe-B6i-NtfEe2l9iMWfHqYKk3dsC0SY) …

🚖V úterý jsme měli střední bojovou poradu o parkování na brandýském sídlišti. Vzniká plán, **jak zhruba uvést počet parkovacích stání do souladu s potřebami sídliště** , zároveň udělat revitalizaci sídlištního prostoru, oživit zeleň i imobiliář. Nebude to úplně levné, ale únosné a je to potřebné. Sídliště to pozdvihne a zaslouží si to. Začínáme to rozepisovat do projektu, zatím to vypadá na šest let práce. Až vzniknou detailnější záměry, obejdeme s nimi sídliště a probereme to s lidmi.

🗑️Největší díl přípravné práce se tentokráte věnoval **odpadům a firmám** . Ve městě máme registrovaných přes 5000 podnikatelů, od fyzických osob, přes eseročka až po akciovky, z toho tisícovka je neaktivní. Ti aktivní by si měli najímat někoho, na svoz odpadu, tak jsme si vyžádali od svozových firem seznamy a ukázalo se, že svoz odpadu si platí zhruba tři stovky firem. Ti ostatní buďto žádný odpad negenerují (bravo!) nebo jej přikládají do jiných popelnic. Což nám způsobuje manko v rozpočtu odpadového hospodářství, jak moc velký je jejich díl, lze těžko říct. Otázka zní, co s tím. První přístup mi byl doporučen ten úřední: obešleme firmy, ty předloží smlouvu se svozovou firmou a s těmi ostatními zahájíme správní řízení a rozdáme pokuty. Na otázku, kdy jsme tuhle kontrolu dělali naposledy se ukázalo, že přesně zřejmě nikdy. Druhý přístup je náš cynický pragramatismus. Očipujeme popelnice na směsný odpad (už máme očipované ty na tříděný odpad a stejně to chceme) a následně přestaneme vyvážet popelnice, na něž nebude smlouva. Dneska popeláři odvezou každou popelnici, která stojí na ulici a zaplacení poplatku neověřují, ani nemají jak. Očipování nás vyjde levněji, než jednorázová kontrola, neboť úřední dopis dneska stojí 100 Kč kus, čip je proti tomu laciný! A ještě zbyde na letákovou kampaň, kde na to firmy upozorníme, že náhodně vystrkané popelnice (což samozřejmě nikdo nedělá!) nebudeme vyvážet. Ano, vím, že celá akce má řadu nástrah typu, že si lidi budou cpát věci do cizích popelnic nebo pohazovat odpadky po ulicích, ale to se děje už teď a načerpáváme know-how, jak to eliminovat. Budme potřebovat věnovat dobu do roku 2025 na vzdělávání lidí o tom, že s odpady to teď je jinak. Že kdo si nebude třídit, zaplatí hodně, protože po roce 2025 bude likvidace směsného odpadu velmi drahá.

![](https://bucketeer-e05bbc84-baa3-437e-9518-adb32be77984.s3.amazonaws.com/public/images/2751cfb3-056c-489a-a0cd-fea493b0db0a_3024x4032.jpeg)

*Takhle to za pasáží OD Labe vypadá den co den. Zjevně odpadky, které měli lidé po kapsách. Nebo se někomu nechce platit svoz odpadu. Co z toho byste odhadovali?*

💶Ve čtvrtek jsme se **upřímně zasmáli na radě města** . Městská knihovna předložila ke schválení rozpočet na více jak 8 milionů korun, který byl rozepsán do šesti řádků. Zasmáli jsme se, poděkovali jsme, že šéfka knihovny zkouší, zda i dva dny před Štědrým večerem dáváme pozor a vzkázali jsme, že pozor dáváme a ať rozpočet doplní. Ocenili jsme rovněž, že rozpočet je na hlavičkovém papíře, jako první takový ze všech městských příspěvkovek.

🛳️ **Městská parníková doprava?** To není vtip. Docela bychom ji chtěli na léto, na výlety a trochu radosti. Máme krásnou řeku, takže takový dvouhodinový výlet do Čelákovic a zpět či delší do Mělníka by za pěkného počasí mohl být fajn zpestření života ve městě. Oslovili jsme několik firem a pokud vy znáte nějakého majitele větší lodi, který by chtěl ve městě výletní přepravu provozovat, ať se klidně ozve.

🕳️A z čeho mám za ten týden radost? **Zvládli jsme velmi dobře dva propady vozovky na dvou nejrušnějších ulicích města.** Na Mariánském náměstí se propadla vozovka vedle kanálu, provizorní zábrany tam byly do půl hodiny od propadu, na Průmyslové ulici v Brandýse podobně tak. A na obou místech se druhý den začalo pracovat a nehoda se provizorně opravila, v prvním případě byl v akci Stavokomplet, v druhém případě jde o krajskou komunikaci, takže SUS. V obou místech ale jde o součást většího problému, který se bude muset na jaře řešit: kanalizace v těch místech má odslouženo a potřebuje investice. Což se protíná s pondělním zastupitelstvem, kde se nám opozice snažila vysvětlit, že v příštím roce můžeme na investicích do kanalizační a vodovodní sítě ušetřit. Ne, nemůžeme, pokud nechceme nechat auta kličkovat mezi propadlými kanály.

🐶A druhá radost je soukromá. Nejmladší dcera se svou kamarádkou v rámci školního projektu vybraly přes 1000 Kč, které odvezly do [psího útulku v Lysé nad Labem](https://www.pejscilysa.cz) . Takže páteční ráno jsem trávil s holkama **v psím útulku** , kde byli vysloveně překvapeni ze dvou desetiletých holčiček, které jim v pixle od kafe přivezli tisícovku v hromadě mincí.

**Informace o provozu městského kluziště** [najdete zde na webu](https://www.brandysko.cz/provoz%2Dmestskeho%2Dkluziste/d-62174) nebo [na Facebooku města](https://www.facebook.com/brandysnadlabemstaraboleslav) . Momentálně kvůli vysokým teplotám není v provozu.

A tip na závěr 🎧 **Adam Blišťan se mnou natočil Politickej podcast** , i když je více o technologiích :) [Dejte si ho tady](https://www.politickejpodcast.cz/post/politickej-podcast-patrick-zandl) .

Užijte si hezké svátky, vše nejlepší do nového roku a pamatujte: Město nikdy nespí... #městoje♥️

Patrick Zandl