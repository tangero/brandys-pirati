---
layout: post
title: "Místostarosti 26.2.2023: jak se po zastupitelstvu vaří ve školních jídelnách?"
excerpt: "Místostarosta informuje o plánech oprav budovy Kim Ir Sena a úpravách kina, včetně řešení bezbariérového přístupu. Kritizuje nedostatečné dopravní řešení pro chodce a cyklisty u polyfunkčního objektu na Královické ulici. Probíhá příprava zakopávání optiky ve Staré Boleslavi a posilování elektrického vedení. Kontrola školní jídelny dopadla dobře, děti mají pestrý výběr jídel. Hejtmanství prezentuje novinky v odpadovém hospodářství, včetně plánů na ZEVO (zařízení na energetické využití odpadu). Město také plánuje modernizaci kamerového systému s využitím strojového učení."
date: 2023-02-26 18:03:12 +0000
author: "Patrick Zandl"
category: "mistostarosti"
subtitle: "Pár poznámek k poslednímu zastupitelstvu a především, co se děje nového v obci?"
image: /assets/mistostarosti/mistostarosti2622023jaksepozas-dde4de01.jpeg
source: "substack"
source_id: "105247821.mistostarosti-2622023-jak-se-po-zastupitelstvu"
---

Dobrý den,

vítejte u dalších Místostarostí, ty minulé jsem nestihl kvůli přípravám na zastupitelstvo ( [záznam ze zastupitelstva zde](https://www.youtube.com/watch?v=kqDTS5ec3FA) ).

*Body ze zastupitelstva dávám zvláště na konec.*

🎖️Po pondělním zastupitelstvu zbylo relativně málo času na produktivní práci. V úterý byla měsíční **velká porada s Technickými službami věnovaná rutinní údržbě městského majetku** , ve které se plánuje, kde se co opraví a jak se posouváme. Dorazil statický posudek na budovu Kim Ir Sena, podle něhož je budova v pořádku, pokud se zhotoví patra (podlahy/stropy) znovu, s čímž se tak nějak počítalo. Nyní začneme adaptovat projekt na budovu a posouvat se v dotačním schématu, abychom se ujistili, že budou peníze. Zadal se projekt pro úpravu kina, ještě se tam ladí bezbariérový přístup, ale to už si snad vyřeší architekt Burgermeister.

🚴‍♀️Měli jsme schůzku nad **polyfunkčním objektem na Královické ulici** . Už jak jsme přišli k návrhu, se ukázalo, že se tradičně zapomnělo na kvalitní dopravní řešení, zejména vyřešení pro chodce a cyklisty. Pro chodce prostoru málo, pro cyklisty žádný - a to na Kralovické, jedné z hlavních městských tepen. Málem to zabilo prostupnost území, takže se škrtá a architekti si odnášejí poznámky k zapracování.

⚡️V rámci projektu “Vosák žije” domlouváme s McFiber, že by se někdy v létě pustili do **zakopávání optiky v zadálnicové části Staré Boleslavi** . Podobně tam již začal s pracemi ČEZ, který tam posiluje elektrické vedení a překládá jej pod zem. A přemýšlíme, co s Popovicemi…

S místostarostou Janem Jirovským jdeme ve čtvrtek po radě **do školní jídelny na ZŠ Palachova** - Honza má dlouho osobní akci *“vedení města papinká to, co naše děti”* a já se k namátkové kontrole připojuju. Je segedín a masový vývar. Vývárek je pěkně hustý, snad jen málo slaný, inu pro děti, dořešeno slánkou. Segedín fajnový, snad jen příliš krémová textura ve srovnání s klasickou verzí, ale i chuť akorát, maso se na vidličce přiměřeně rozpadá a knedlík má správnou konzistenci, jsme maximálně spokojeni a kuchařky dostávají naši pochvalu. Žasneme nad výběrem nápojů a fasujeme balený dezert. A koukáme, co děti: většina z nich si nabírá všechno, ale taky tu sedí kluk, který má jen knedlíky na sucho, další holčička jen omáčku ze segedínu, další kluk knedlíky a omáčku bez masa, každý dle svých preferencí.

![](/assets/mistostarosti/mistostarosti2622023jaksepozas-dde4de01.jpeg)

🚮Účastním se videocallu s hejtmankou kraje, kde se prezentují novinky v **odpadovém hospodaření Středočeského kraje** , prezentuje i moje pirátská kolegyně Jana Skopalíková. Další spalovna má vzniknout po Mělníku v Neratovicích, vznik nějaké další na jihu kraje je nepravděpodobné, což obce z jihu dost mrzí. A padá doporučení těmto provozům neříkat spalovny, ale závody na energetické využití odpadu, ony se tak i zkráceně jmenují (ZEVO), ale zatím se to moc nechytlo. Nicméně lidé si pod spalovnou představují černý kouř a pálení chemikálií, zatímco energetická centra jsou prostě elektrárny, které tolik nevadí.

🎥Pravidelná měsíční schůzka ke **kamerovému systému** . Poptali jsme novější kamery s detekcí scén pomocí strojového učení (ano, říká se tomu AI, ale není to AI, ale nehádám se o to), dohodli jsme se, že bychom několik AI kamer koupili a namontovali je do klíčových lokalit jako je náměstí nebo park vedle autobusáku. Zároveň se prověří s městskou policií, jak jsou schopni zasahovat na takto automaticky reportované incidenty. Staré kamery posuneme tam, kde budou postačovat. Zároveň chceme propojit parkovací dům s městským kamerovým systémem a pultem na městské policii, to doposud nešlo, systémy ani nebyly kompatibilní, ani nebyly fyzicky propojené, naštěstí už máme optiku nedaleko a obojí by se mělo v dohledné době dořešit. Prozatimní řešení je, že se lze alespoň dostat vzdáleně do kamerového systému v parkovacím domě a mrknout se na kamery tam, sjednocené to ale není a je to poněkud opruz, takže se s tím běžně nepracuje.

☠️Po posledním zastupitelstvu jsem se rozhodl založit pravidelnou rubriku s detaily toho, **co zvorala předchozí radnice** - aby bylo vidět, na co se vykašlali. Parkovací dům je takových příběhů plný a je sám takovým příběhem. Předchozí vedení jej postavilo, ale vůbec nepromyslelo přístup do něj a velkou část prací na něm odfláklo. Kamerový systém je dobrý příklad: do této doby se dal používat jen tak, že jste fyzicky došli do technické místnosti v parkovacím domě. Další příklad? Máme tam Bikebox schránky, do kterých si lze uložit kola. Tedy, kdyby je nechalo vedení zapojit, jenže nenechalo, vykašlalo se na to a ani po roce nejsou bikeboxy aktivní. Zjistili jsme to až v lednu při kontrole všech prvků Parkovacího domu, když už bylo velké podezření, že tam takových věcí pár bude. A teď přemýšlíme, jestli je můžeme (s ohledem na dotaci) demontovat a převést někam, kde k něčemu budou… Musím říct, že přístup předchozího vedení je pro mě osobně těžkým zklamáním, vůbec mi nedocházelo, jak na město dlabali. Tak si dáme takovouhle rubriku jako trvalku, protože podobných příběhů mám jen kolem majetku města desítky.

![](/assets/mistostarosti/mistostarosti2622023jaksepozas-01fa944b.jpeg)

*Bikebox říká, že se máte dotknout displeje. Zbytečné, není zapojen…*

🅿️Přišla studie **přístupnosti parkovacího domu** , která respektuje všechny tři přístupové cesty mezi sídlištěm a parkovacím domem.  Začneme vyjednávat s dopravkou a s majiteli, jestli se to takto dá udělat. Mimo jiné se sestavila pracovní skupina věnovaná parkování na sídlišti. Ze sídlištního parkování se vykážou dlouhodobě stojící dodávky a náklaďáky a vznikne zde zóna pro rezidenty. Jaké přesné parametry bude mít, o tom se právě začíná jednat, naštěstí tu lze navázat na dobrou práci odvedenou Jardou Duškem. Součástí toho ale bude také dlouhodobý projekt oživení sídlištní zeleně a vůbec životního prostoru na sídlišti.

🛣️ Hodně práce je kolem synchronizace dopravních staveb, tu odvádí především starosta Robert Pecha. V okolí totiž vzniká několik dopravních staveb, jenže se ukázalo, že se realizují odděleně a nepromýšlí se vždy do detailu provázanost s těmi ostatními. Městská cyklostezka by se o pár desítek metrů nesetkala s krajskou - to je ještě maličkost. Jenže rozplánovaný obchvat Prahy má mít spojnici s obchvatem Brandýsa, navazovat na to má obchvat Záp a do toho jsme si vysnili silnici, která svede dopravu z Kralovické právě kolem Záp namísto naším městem. Jen je potřeba dohlédnout, aby stavby, ke kterým jsou všichni zřejmě svolní, proběhly a ústily tam, kde to našemu městu dává smysl, takže se zase čárá do map. Zdá se, že by to všechno mohlo v dohledné době klapnout. Mě teď nejvíce mrzí násep, který bude muset vzniknout kvůli překonání železniční trati Čelákovice - Neratovice a který bude kousek od plánované městského bytového areálu na Kralupské. Jiné řešení ale asi není, návrh trať zrušit a udělat z ní inline dráhu zatím neprošel.

![](/assets/mistostarosti/mistostarosti2622023jaksepozas-ef0d9892.jpeg)

*Starosta Robert Pecha nad čerstvým plánem obchvatu Brandýsa - napojení na kruháč za Benzinou by se mělo vyřešit jinak, než jak je plánováno (ten kruháč tam není, pokud vás mate, jaký kruháč). A takových detailů ladíme více.*

🚂S okolními obcemi chceme založit **sdružení pro plánování vlako/tramvajové trati spojující Prahu s Brandýsem** . Překvapuje nás, jak velkou podporu ta myšlenka má i v okolních obcích, třeba i v Podolance, kterou by trať zdaleka míjela, nás podporují. Tuhle kartu taky chceme zdvihnout!

🗞️Vyšly **březnové Městské listy** , v nichž je jak nový vzhled kalendáře akcí, tak můj velký “úvahový” článek o budoucnosti městského hospodaření s odpady. Městské listy [najdete online zde](https://zpravodaj.munipolis.cz/brandysko/brezen-2023/) a klidně se ozvěte, co vás k odpadům napadá.

♻️Marie Kubáčová si převzala **řízení vznikajícího městského ReUse centra** , už jsme identifikovali i staroboleslavské místo, to zřejmě vznikne Na Dolíku. Máme mladé a nadšené designery, kteří se pustili do návrhů, cokoliv s cirkulární ekonomikou směřujte rovnou na Marii,  já už to stíhám jen sledovat.

## Zastupitelstvo 20.2.2023

Týden začínal finální přípravou na pondělní zastupitelstvo. Chodím sem s šanonem podkladů, velkou část se jich učím nazpaměť, abych věděl, že parcela číslo 2518 přísluší k objektu 552, což je bývalé nádraží na Zápské - protože to první je to, co se v dokladech píše, to druhé je to, podle čeho se orientují zastupitelé a když padne otázka, nemůžete listovat a zdržovat tím běh zastupitelstva. Ke každému “majetkovému bodu” mám zpravidla dvě desítky stran zkrácených podkladů, odbor sám k tomu má další tlustý šanon.

![](/assets/mistostarosti/mistostarosti2622023jaksepozas-f2e42e1d.jpeg)

*Vždy máme připravenou ještě zkrácenou verzi načítaného majetkového bodu s odpovědmi na tři otázky, které mě zajímají, tedy jaké jsou dopady finanční, jaké jsou právní závazky a jaká jsou budoucí strategická omezení.*

Příkladem majetkového bodu může být **náprava nesouladu v katastru nemovitostí** , kdy se ukázalo, že někdo používá pozemek, který mu podle katastru nepatří. Pokud je tento pozemek městský, město se snaží sjednat nápravu, přičemž se vyhodnocuje, zda dotyčný pozemek mohl vydržet, nebo zda patří městu. Na zastupitelstvu jsme probírali dva takové případy, v prvním šlo o 8 m2, v druhém o podstatně více, 144 m2 u Labe. V obou případech jsem doporučoval nesoudit se a přiklonit se k názoru renomované právní kanceláře, že bychom prohráli soud, že věc je vydržená.Tohle není žádná samozřejmost, řada obcí (někdy i ta naše) má tendenci věc takzvaně prosoudit, neboli až do úmoru se soudit, aby se prokázala “péče řádného hospodáře”. Já jsem si prošel poslední případy v katastru Praha-Východ, ukázalo se, že právníci velmi přesně odhadnou, co soud jako vydržení uzná a neuzná a odmítám jít do soudů, pokud není značná naděje, že vyhrajeme. Většinou se totiž za desetitisíce soudíme a i když vyhrajeme, získáme málo užitečný pozemek v ceně… ano, desetitisíců.

Jenže i poměrně obtížné majetkové body na tomto zastupitelstvu zabraly přesně deset minut včetně hlasování. Ve skutečnosti byla největší diskuse ke třem zcela jiným bodům - a ten třetí případ byl už za hranou důstojnosti, včetně histerického výlevu jedné zastupitelkyně. Tak se u toho zastavme, protože všechny tři body jsou flagrantní ukázkou nekompetentnosti předchozího vedení města.

1️⃣ V prvním případě šlo o budování nové **základní školy ve Staré Boleslavi** , kterou urgentně potřebujeme co nejdříve, nemají-li si děti sedět na hlavách. Opozice (a tedy bývalé vedení) se zasekla na architektonické soutěži, čili na způsobu výběru projektu. Chceme, aby po nás zůstala nejenom budova školy, ale aby ta budova byla i hezká, jsme ochotni si připlatit za něco, na co se budou naše děti sto let koukat. Vybrali jsme administrátora - a to tu nejzkušenější firmu v oboru, měli jsme na to mnoho konzultací. Architektonická soutěž není jednoduchá a jejich nabídka není nejlevnější, jenže nám jde o to, aby to odsýpalo a nezadrhlo se to, jako minulému vedení hala, která termínově uletěla o pět let. Opoziční zastupitelkyně někde vyinvestigovala, že jeden z mnoha projektů školy administrovaný touto firmou měl nějaké změny a zpoždění. Jejdanánku, tragédie, odmítli jsme hledat jiného administrátora, protože asi každý bude mít něco, kde se něco podle novinových článků nepovedlo. Za druhé se chtěla opozice pochválit, jak moc oni na základní školu mysleli. Nemysleli na ni ani málo. Nevznikl jediný podklad pro tuto školu, není ani stavební povolení, ani projekt, ba dokonce ani studie. A ještě se jim povedlo jediný pozemek, který na školu přicházel v úvahu, slíbit k výsadbě stromové aleje v participativním rozpočtu. Už z toho je zjevné, že se ničím takovým nezabývali, dokonce ani s okolními obcemi nevyjednali přípravu “svazku” - tedy společnou domluvu více obcí na škole, za kterou by nám ministerstvo dalo více peněz.

2️⃣ Druhým bodem bylo **úspěšné jednání s jedním z developerů** , kteří rozjeli větší stavební projekt a přitom se díky minulému vedení vyhnuli většímu příspěvku do obecní poklady. Nám se nakonec po dlouhém jednání podařilo příspěvek zdvojnásobit, z patnácti na třicet milionů, což byla především zásluha místostarosty Jana Jirovského a právníků. Schvalovala se smlouva, která obsahovala především toto finanční navýšení. *Jak se asi Honza musel cítit, když mu opoziční zastupitel vesele vpálil do obličeje, že on doufal v pětatřicet a rozhodně by na těch třicet smlouvu uzavřel taky - když na té jeho smlouvě bylo patnáct?*

3️⃣ Za třetí jsme se rozhodli dosadit do představenstva městské topenářské firmy BBM Marka Řebíčka, zkušeného topenáře a někoho, kdo propojí firmu s vedením města. Opozice to nemohla rozdýchat, hlavně paní Zahrádková. V jejím případě jde o osobní pomstu. Byl to Marek, kdo [před několika lety upozornil na to](https://www.piratibrandys.cz/clanek/2019-01-06-stret-zajmu-radni-miluse-zahradkove) , že zřejmě **paní Zahrádková jako radní města přihrává městské zakázky svému manželovi** , aniž by upozornila na konflikt zájmů. Věc se tehdy ututlala s maximálním nasazením starosty Picka, který si “vzpomněl”, že na konflikt zájmů tehdejší radní Zahrádková upozorňovala, jen se *omylem* nezapsal do zápisu. Konflikt s Markem je zcela iracionální, jediné, co mě napadá, je potřeba skrýt nějaký malér. Markovi zastupitelka vytýká, že nějakou dobu dlužil městu - což není tak docela pravda. Nezaplatil včas fakturu za nájem prostoru, ale město mělo jako zajištění od něj zálohu, takže město nemohlo nic ztratit. To není totéž, jako přihrávat z pozice radní zakázky manželovi a když se to prosákne, nechat to starostu shodit pod stůl. A tady musím dodat, že tento hanebný příběh také nevytahujeme na každém zastupitelstvu a spokojili jsme se s tím, že toho chování paní radní zanechala - a teď už ani není radní. Marek Řebíček byl radou města ve čtvrtek do představenstva společnosti BBM jmenován a já jsem se zařekl, že pokud paní Zahrádková nebude konstruktivně spolupracovat, bude se snažit Markovi jakkoliv blokovat možnost auditu společnosti nebo bude přetrvávat ve svých útocích, navrhnu i její odvolání, ačkoliv jsme dosud razili zásadu, že v důležitých institucích i opozice má mít své zástupce. Což je naprostá novinka, předchozí vedení města nás odevšad vyhánělo a férové zastoupení i možnosti kontroly ze strany opozice blokovalo.

Podívejte se na [video ze zasedání zastupitelstva](https://www.youtube.com/watch?v=kqDTS5ec3FA) a přetočte si na čas 2 h 51 minut, kdy se věc začíná probírat. Zajímalo by mě, jak to vnímají nestranní pozorovatelé. Chápu, že opozice se snaží vymyslet cokoliv, aby poukázala na to, jací jsme bandité, že post v představenstvu svěříme odborníkovi namísto politického nominanta předchozího vedení, ale vůbec neumím posoudit, jak to ze zasedání působí - a to včetně toho tklivého výpadu paní zastupitelkyně.

Nepříjemnou dohru to mělo ještě na další schůzce, kdy jsem chtěl poprosit o spolupráci v energetice jednoho zkušeného člověka. Ten se ale přiznal, že vidět ten výstup na zastupitelstvu a rozhodně nechce svoje jméno s touto paní spojovat a rozhodně nechce, aby na něj někdo takhle histericky ječel.

A to je ze zajímavostí zastupitelstva asi vše.

*Vše nejlepší do nového týdne z #městoje♥️ přeje*

*Patrick Zandl*

![](/assets/mistostarosti/mistostarosti2622023jaksepozas-9e068574.jpeg)

*Klid prosím, lavičku nikdo neukradl, prochází renovací a dostane nový nátěr, což se líp dělá na dílně Technických služeb, než v terénu …*