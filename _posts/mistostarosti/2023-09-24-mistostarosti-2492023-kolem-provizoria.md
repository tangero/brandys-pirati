---
layout: post
title: "Místostarosti 24.9.2023: Kolem provizoria"
excerpt: "Město dokončilo opravu silnice u Staroboleslavské brány a připravuje kompletní rekonstrukci Martinovské ulice za 40 milionů Kč, kterou by práce mohly začít v létě 2024. Současně probíhá rekonstrukce Okružní ulice firmou Strabag, jež by měla skončit do prosince 2023. V plánu je také rozvoj cyklostezek s prioritou na trasy ke školám, zatímco návrh na zklidnění ulice Na Celné zůstává zatím nerealizován kvůli dopravním dopadům."
date: 2023-09-24 17:20:09 +0000
author: "Patrick Zandl"
category: "mistostarosti"
image: /assets/mistostarosti/mistostarosti2492023kolemprovi-7bbebe85.jpeg
source: "substack"
source_id: "137344810.mistostarosti-2492023-kolem-provizoria"
---

Dobrý den, vítejte u dalších místostarostí.

🏙️✍️Tento týden jsme nejvíce práce věnovali dopravě ve městě a vizuální identitě města.

🚗Zprůjezdnila se silnice u staroboleslavské brány a město je tak nově průjezdné, i když intenzita dopravy přes most se zatím na původní úroveň nevrátila. To je ta dobrá zpráva, kanalizace opravená, silnice zadlážděná, už se upravuje jen okolí a Šarochova. Podstatné ale pro nás je, že Středočeský kraj schválil **opravu Martinovské** , tzv. “průtah” městem z centra na Martinov, Záryby a záložně na Kostelec. Velmi využívaná silnice, v dezolátním stavu a majetku kraje. Robert Pecha - starosta věnoval značné úsilí tomu, aby kraj přesvědčil, že silnici je nutno kompletně zrekonstruovat, ne ji jen zalátat. Nakonec to klaplo, kraj schválil kompletní rekonstrukci, tj. odstranění povrchu a podkladu. Odhadovaná částka za rekonstrukci je ke 40 milionům Kč za 1,65 km silnice (od kapličky až nahoru k Větrné ulici. Do konce roku se má vysoutěžit projektová dokumentace, pak se bude soutěžit stavebník, když to dobře půjde, na přelomu jara a léta se začne opravovat. Pro nás to bude důležitá akce, protože bude nutné nejenom minimalizovat dopad oprav na život města, ale také opravy synchronizovat s našimi potřebnými akcemi, například opravou kanalizace a především výstavbou chodníků na Martinovské. Ty zatím končí někde v půlce, pak už není nic. Naštěstí jsme připraveni, právě dokončujeme projektovou dokumentaci. Bude to o to náročnější, že zároveň s tím se chystá krajská oprava Královické a především položení povrchu na Okružní. Naopak se dokončila rekonstrukce chodníku, úpravy dopravního značení a instalace příčných prahů v ulici Třebízského.

Jak se bude rekonstruovat Okružní ulice?

- Realizační firma: Strabag
- Převzetí stavby: září 2023 (převzetí staveniště)
- Zahájení prací (předpoklad realizační firmy): 2.10.2023
- Dokončení rekonstrukce komunikace (předpoklad): listopad 2023
- Dokončení rekonstrukce chodníků (předpoklad): prosinec 2023
- Naopak se dokončila rekonstrukce chodníku, úpravy dopravního značení a instalace příčných prahů v ulici Třebízského.

Realizační firma: Strabag

Převzetí stavby: září 2023 (převzetí staveniště)

Zahájení prací (předpoklad realizační firmy): 2.10.2023

Dokončení rekonstrukce komunikace (předpoklad): listopad 2023

Dokončení rekonstrukce chodníků (předpoklad): prosinec 2023

Naopak se dokončila rekonstrukce chodníku, úpravy dopravního značení a instalace příčných prahů v ulici Třebízského.

🚲Druhou velkou dopravní prací pro budoucnost bylo **řešení cyklostezek** . Tomáš Cach v rámci cyklogenerelu dodal pěkně zpracované podklady, co všechno a jak by bylo dobré zprovoznit. Má to podstatnou nevýhodu: je toho neskutečně hodně. Cyklistika u nás ve městě prakticky nikdy řešena nebyla, na kole se tu jezdí intuitivně, takže téměř pro každou ulici máme nějakou navrženou úpravu a zlepšení. Jenže se to nedá udělat najednou. Každá z těch úprav se musí zakreslit do projektu a projednat s dopravkou, která by se zhroutila, když bychom jí to všechno předali. A to nechávám stranou, že na úpravu všech ulic bychom neměli peníze. Takže je nutné dát tomu priority. A dohodnout se, co je a není průchozí. Tak například by z pohledu zklidnění dopravy bylo zajímavé udělat ulici Na Celné (tu pod zámkem) znovu neprůjezdnou pro auta, jako kdysi byla. Býval to neprůjezdný pivovarský dvůr patřící k zámku. Tím by se zklidnila celá oblast, auta by si tu nekrátila cestu na Toušeň. Jenže zvyk je zvyk a ulice odvádí část provozu, který by jinak šel přes centrum přes Komenského náměstí. Kdyby byla Na Celné upravená jako cyklo/pěší zóna s dlážděnou cestou, úpravným podzámčím a pěšo-cyklo nástupem na kamenný most a pokračující lávku přes Labe, bylo by to hezké, zatím je to ale příliš odvážná myšlenka. A to i v případě, že by tu vznikla řízený odklonový průjezd pro auta v případě zácpy nahoře na Komenského. A tak jsme škrtali, priorizovali a máme seznam, s čím pokračovat dále. Vytváříme především cyklokoridory k jednotlivým školám a pak “tranzitní” koridory spojující krajské cyklotahy, především chystanou cyklostezku z Prahy do Brandýsa s Polabskou cyklostezkou a dále průtah skrze město a napojení na směr Benátky, Káraný a další. Že je zbytečné nějakou cyklistiku u nás řešit? Když jsme v sobotu uspořádali akci na pumptracku Děti na kolech, bylo město plné mladých cyklistů!

🚧 **A ještě jeden problém s cyklistikou zmíním. Provizorní opatření.** Velké množství cyklotras bude léta trvat vybudovat nebo zlepšit. Dobrý příklad je přístup z Vrábí na náměstí. Tam se dnes nejlépe dostanete po Pražské ulici, je to přímá dopravní cesta. Bohužel šířka vozovky neumožňuje ukousnout kus pro vyhrazený cyklopruh a ani chodníky tu nejsou příliš široké. Zkušený cyklista si poradí ve vozovce, ale chápeme, že pouštět menší děti do vozovky, se bude chtít malokterému rodiči. Cyklogenerel navrhuje udělat sdružené vedení pro cyklisty i chodce na stávajícím chodníku, čili umožnit na chodníku jízdu i osobám starším deseti let (mladší tam mohou). To proto, aby rodiče mohli na kole děti doprovázet. Na chodníku by se jezdilo na kole pomaleji, na silnici mohou jezdit trhači rekordů. Změna by měla smysl, chodník není zase tolik frekventovaný, aby to při troše ohleduplnosti nefungovalo a právě umožnění současného užití chodci i cyklisty by mohlo vzájemné soužití zlepšit. Jakékoliv stavební řešení bude na mnoho let, už jen rozšířit chodník bude nákladné a v některých místech nemožné. Jenže já to znám: udělá se to takhle provizorně a tím to tak skončí pro věky věků…

![](/assets/mistostarosti/mistostarosti2492023kolemprovi-7bbebe85.jpeg)

*Tohle je zrekonstruovaný chodník na Pražské, ještě pod dotací. Není nejširší, ale ani nejpoužívanější, vejdou se na něj pomalí cyklisté a chodci, než ho budeme moci rozšířit?*

Mimochodem, voláte po tom, abychom konkrétní trasy zveřejnili předem. To je zatím mírný problém, některé úseky čekají na projednání s majiteli pozemků a rádi bychom to nejdříve projednali, než se to dočtou v novinách…

🚂Vyrazili jsme “na kraj” a s radním Petrem Boreckým jsme **projednávali vlakovou trasu Praha - Brandýs - Boleslav** . S krajem nyní začneme pracovat na tom, aby se trasa dostala do seznamu staveb ministerstva dopravy, který se právě dokončuje a také do Zásad územního rozvoje, takzvané ZURky. Tím se trasa “kodifikuje”, zapíše se do územních plánů tak, aby nebylo možné ji zastavět a natrvalo znemožnit. I kdybychom v nejbližší době vlak nepostavili, zůstane alespoň možnost tak učinit někdy v daleké budoucnosti. A ano, my víme, krajskou prioritou je chystaná trať do Kladna, nám stačí druhá pozice 🙂

✴️Většinu středy zabralo **vyhodnocení došlých návrhů na městskou identitu** . Velká část návrhů nesplnila podmínky a kritéria, odborná komise ale vybrala čtyři slibné návrhy a jednu divokou kartu přidalo hlasování veřejnosti. Zvolili jsme dvojkolový systém výběru, kdy v prvním kole vybírala odborná porota složená z grafiků. Ta vybrala graficky hodnotné návrhy a poslala je “závislé porotě” složené z vedení města, opozice a také zástupce církve. Proč takhle? Protože jsou to nakonec politici a vedení města, kdo návrhy bude používat a kdo je také musí obhájit před veřejností. Nelze se schovávat za odborníky. A jen čistě veřejné hlasování jsme nechtěli, tradičně se zvrhává v nátlakové akce skupin kamarádů navrhovatele a spíš než o kvalitě vypovídá výsledek takových hlasování o počtu kámošů. Skvělé bylo, že se nakonec závislá porota dobrala ke stejnému výsledku, jako porota odborná: do nejužšího výběru se dostaly dva návrhy, z nichž jeden jsme označili za umělecky velmi pozoruhodný, asi bychom za něj dostali pár ocenění. Jenže ten druhý byl praktičtější, sympatičtější a pro naše potřeby vhodnější - a přitom velmi krásný. A ačkoliv návrh ve čtvrtek posvětila i Rada města, zveřejnění jsme slíbili na pondělí, takže vítězný návrh vám představím až příští týden. Jen dodám, že více jak polovina návrhů operovala s nějakou formou vlnovky a vítězný návrh byl sympatický i prohlášením autora: “Měst na Labi je hromada, tím nejste nijak výjimeční.” Přesně tak, žádné vlnovky!

![](/assets/mistostarosti/mistostarosti2492023kolemprovi-be70ab32.jpeg)

*Tento návrh nakonec nevyhrál. Bylo příliš mnoho návrhů s vlnovkami, které dneska už používá kdekdo. A my nechceme vypadat jako kdekdo. Takže i když užití bylo pěkné a čisté, sáhli jsme po jiném návrhu. Jaký? řekneme si příště…*

🏚️Vedení města rozhodlo o postupné **rekonstrukci areálu na Masarykově náměstí 34** , kde dnes sídlí Merhoutovou pekařství a část úřadu. Rekonstruovat se bude zadní trakt objektu, to je pozitivní zpráva pro mě. V pondělí jdu projekt ukázat památkářům, pak stavební řízení…

## Pozitivní drobnosti?

💒 Začneme u sousedů. **Cvrčovičtí zrekonstruovali křížek** na hranici s našimi Popovicemi. Nově je tu lavička a za jasného dne nádherný pohled na baziliku a naše město. Moc povedené!

![](/assets/mistostarosti/mistostarosti2492023kolemprovi-87a6eb5b.jpeg)

🌷Pár milých drobností je i u nás: **na náměstí jsme vyměnili květiny** , aby jsme to tu měli hezké a veselé před svatováclavskými slavnostmi. A také nastoupila skupina chemiků na **most, kde odstraňovala řádění sprejerů** . Ze zábradlí to jde líp, z kamenů hůř…

![](/assets/mistostarosti/mistostarosti2492023kolemprovi-c85ef188.jpeg)

*Snažíme se dostat tagy dolů… Ale na to abyste fakt byl mistr chemik…*

## Pozvánka: Národní svatováclavská pouť

Stojí za vidění. Sedněte v Letňanech nebo na Černém Mostě do autobusu a přijeďte k nám do města. Autem nejezděte, nezaparkujete. Dne 28. září bude bohatý duchovní program, pak můžete jít na pouť, je to jedna z největších poutí v Česku a je dobrý si ji jednou za čas užít. Takže srdečně zveme!

![](/assets/mistostarosti/mistostarosti2492023kolemprovi-e86081d1.jpeg)

Hezký start do nového týdne z #městoje♥️ přeje

Patrick Zandl