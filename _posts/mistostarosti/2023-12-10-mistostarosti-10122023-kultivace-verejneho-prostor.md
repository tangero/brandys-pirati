---
layout: post
title: "Místostarosti 10.12.2023: Kultivace veřejného prostoru"
excerpt: "Město zavádí jednotné standardy pro investiční projekty, jako je generel veřejného osvětlení, a pracuje na sjednocení datových podkladů. Probíhá příprava parkovacího generelu, který má řešit přetížení parkováními zónami nebo zpoplatněním. Kultivace veřejného prostoru zahrnuje odstranění neestetických prvků a postupné zavádění jednotného mobiliáře. Inspiraci pro komunitní projekty město čerpá z pražských sousedských spolků, ačkoliv chybí personální kapacity na systematickou podporu."
date: 2023-12-10 16:30:30 +0000
author: "Patrick Zandl"
category: "mistostarosti"
image: /assets/mistostarosti/mistostarosti10122023kultivace-19487141.jpeg
source: "substack"
source_id: "139667316.mistostarosti-10122023-kultivace"
---

Dobrý den,

vítejte u místostarostí. Chcete si **přehrát tento newsletter jako zvukový podcast** ? [Můžete zde](https://podcasters.spotify.com/pod/show/patrick-zandl5/episodes/Mstostarosti-10-12-2023-Kultivace-veejnho-prostoru-e2d2h4a) .

🏙️✍️Tento týden se řešilo hodně interních věcí. Máme po roce určité zkušenosti s tím, co a jak na úřadě běží a kde bychom si to příli vylepšit. Postupně zavádíme jednotné standardy do zásadních investičních prací, které ve městě probíhají, před týdnem například rada města schválila “generel veřejného osvětlení”, který říká, jak se má stavět osvětlení, aby nebyl každý projekt kolem jednotlivých domů rozdílný a dal se snadno udržovat.

📈Za důležité považuju **sjednocování datových podkladů** , s čímž se tento týden pokračovalo. Jsou to spíše nudné organizační záležitosti, například ujednocení se na přečíslování hrobů na hřbitově nebo sjednocování a zapracování projektů do stávajících datových podkladů. To nikoho nezaujme, u toho bych se příliš zastavovat nechtěl.

🔘Řešíme také **zpřehlednění schvalovacího kolečka** na úřadě, aby bylo více přehledé, kratší a prostě lépe fungující. Chtěli bychom jej elektronizovat v radničním software, ale jsem hodně zvědavý, zda se tohle podaří.

🚕Důležitý je finiš prací na podkladech pro rekonstrukci parkovacího systému ve městě, říkáme tomu **Parkovací generel** , i když je to nejenom to. Máme již zkompletovaná podkladová data, řešíme varianty, co z nich plynou. Pokud vynecháme absurdní varianty typu tu a tam ubouráme nějaký dům a postavíme místoho toho podzemní parkování úhrnem za cca miliardu, moc realistických variant není, než zavést parkovací zónu a automobily buďto vytlačit do soukromého parkování, nebo jejich parkování na městském zpoplatnit. Tím učinně odfiltrujeme přespolní cestující a pracovníky místních firem, kteří nám přidávají tisíce aut navíc každý den. Budeme včas informovat, rozhodnout o podobě nového systému bychom se měli z kraje příštího roku, pak se začnou projednávat konkrétní opatření s dotčenými.

## 🌳Kultivační strategie veřejného prostoru

Tohle je další libůstka. Řekli jsme si, že bychom si mohli sepsat všechno, co se nám ve veřejném prostoru nelíbí. Od nejednotného mobiliáře, přes hnusná označení provozoven, až třeba po parkování na chodníku nebo nehezká odpadová stání. S pomocí architektů města a Veroniky Rút Fullerové vznikl obsáhlý seznam s návrhem řešení, který jsme si vzali a zakroužkovali jsme si pár věcí, na které by mohla být síla a peníze se tomu v roce 2024 pověnovat. Samozřejmě, že nevezmeme všechny odpadkové koše a nevyhodíme je, abychom mohli koupit stejné - jen si řekneme, že chceme mít jednotné odpadkové koše a při obnově na to budeme myslet. Jen tak mimochodem, životnost odpadkového koše je v průměru dva roky, nejčastější jeho úmrtí je samovolným vzplanutím nebo bouračkou s automobilem. Ty odpaďáky jsou slušně úchylný stvoření, nemyslíte?

![](/assets/mistostarosti/mistostarosti10122023kultivace-19487141.jpeg)

*Nasněžilo i v Brandýse, tak jsem si na Zahradním městě vyjel běžkařskou stopu na klasiku. Překvapivě mi ji za týden nikdo nezrasil. A je tu krásná ranní a večerní nálada.*

🏘️V pátek večer jsem šel na **kulatý stůl věnovaný spolupráci v rámci sousedských spolků** v Praze, který pořádal [Nadační fond Agora 7](https://www.agora7.cz/) . Chtěl jsem vidět, jak to dělají jinde a inspirovat se pro městské projekty cirkulární ekonomiky. A bylo to hodně zajímavé. Agora 7 pro Prahu 7 vytvořila brožuru věnovanou sousedským spolkům. Je to nejenom katalog toho, co kde kdo dělá a kde a jak se můžete zapojit, když si chcete třeba pěstovat zeleninu nebo si se sousedy zahrát pinčes. Ale také informace o tom, jak takové spolky zakládat, propojovat s městem a o jejich akcích dávat vědět ven. V něčem samozřejmě zaostáváme, například si nemůžeme dovolit pozici komunitního koordinátora na úřadě, který by systematicky pracoval se spolky a jejich potřebami. Naopak nadstandardně dobře oproti jiným nám funguje informovanost pomocí Městských listů díky Kateřině Stránské. A nově také prostřednictvím papírového i internetového kalendáře akcí. Ale třeba tady už je ten nedostatek lidské síly cítit: nepochybně by bylo možné mít tištěný kalendář akcí na všech místech, jen by to bylo potřeba s nimi domluvit a dodávat jim jej. Pro nás je užitečné se inspirovat - taková příručka by mohla pomoci integrovat nové obyvatele města. Řadu z těch myšlenek použijeme pro další rozvoj městské cirkulární ekonomiky. Tady mě příjemně potěšilo dobře se rozjíždějící Re-Use centrum na Dolíku, kde se rozjely i workshopy věnované zajímavému znovupoužívání materiálů.

![](/assets/mistostarosti/mistostarosti10122023kultivace-b7cc8862.jpeg)

🥉V pátek také **vyšlo vyhodnocení [výsledků Obce v datech](https://www.obcevdatech.cz/brandys-nad-labem-stara-boleslav)** , kde se jednotlivé obce hodnotí v nejrůznějších ukazatelích. Jsme stejně jako vloni třetí a u výsledků se zastavíme příště…

⛸️ **Kluziště parádně běží** . Ono taky zatím slušně mrzlo, uvidíme, až se příští týden oteplí, ale zatím to vypadá nadějně.

![](/assets/mistostarosti/mistostarosti10122023kultivace-5b5e7bb1.jpeg)

*První fotka kluziště po zaledování, to led s Michalem Šimonkem jen lehce testujeme…*

Vše nejlepší do nového týdne z #městoje♥️

přeje

Patrick Zandl