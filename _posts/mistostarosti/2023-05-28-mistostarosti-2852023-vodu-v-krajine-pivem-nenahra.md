---
layout: post
title: "Místostarosti 28.5.2023: Vodu v krajině pivem nenahradíš"
excerpt: "Město Brandýs-Boleslav zavádí Kulturní pas, který za jednotnou cenu umožní návštěvu šesti místních památek. Kvůli pokračujícímu suchu město investuje do vodohospodářských opatření, jako jsou nádrže na dešťovou vodu a revitalizace potoků, inspirováno úspěšným projektem v Praze-Dubči. Plánuje se také zpřístupnění Záhořské svodnice jako nové výletní trasy a úpravy v Central Parku a parku Pampeliška."
date: 2023-05-28 19:51:38 +0000
author: "Patrick Zandl"
category: "mistostarosti"
image: /assets/mistostarosti/mistostarosti2852023voduvkraji-eb194ce3.png
source: "substack"
source_id: "124424631.mistostarosti-2852023-vodu-v-krajine"
---

Dobrý den,

vítejte u dalších Místostarostí.

Úvodem na vás mám malou prosbu. **Letošní sedmý ročník soutěžního festivalu dětmi vytvořených filmů Pražský filmový kufr potřebuje podpořit** a peníze vybírá crowdfundingem. Mám pro tuto akci značnou slabost, je to výborná tvůrčí akce pro děti, která si letos nesáhla tolik na dotace, ale zkouší to jinak. [Zkusme ukázat, že to jde i jinak a přispějme…](https://www.donio.cz/kufr)
A pokud nevíte, co je Pražský filmový kufr, tady je [článek v Deníku N](https://denikn.cz/1140046/live-deti-tocte-filmy/) a tady [web festivalu](https://www.prazskyfilmovykufr.cz) . A škoda, že se nám nepodaří ho přestěhovat do Brandýsa 😎

## A co nového v Brandýse-Boleslavi?

🏙️✍️Hezký letní počin připravil Honza Chleboun a paní Tichá z Kapituly ve spolupráci se Středočeským muzeem: Kulturní pas. Ten umožní **na jednu vstupenku projít důležité památky v našem městě** . Za 400 Kč, 300 Kč zlevněného nebo 700 Kč rodinného vstupného můžete až do konce letošního září navštívit šest památek: obě baziliky, kostel svatého Klimenta, zámek, synagogu i muzeum. Jednotná vstupenka startuje od června a na všech prodejních místech budou detailnější informace. Nutno pamatovat na to, že vstupenku nesmíte ztratit a že památky mají své rozdílné návštěvní hodiny. Grafiku připravila paní Olga Fábry ve skutečně šibeničním termínu, děkujeme! Pokud se jednotný Kulturní pas letos osvědčí, budeme s ním příští rok pokračovat, vyhodnotíme si jej na podzim.

![](/assets/mistostarosti/mistostarosti2852023voduvkraji-eb194ce3.png)

💧 **A teď něco k vodě.** Nejsme jediné město, které má velké problémy se suchem, nejenom rozpálené ulice. Už to začalo být vidět: listí na stromech řídne, kdysi bohaté koruny se stávají “průhlednými”, stromy schnou. Stále častěji je musíme kácet a místo nich vysazovat takové, které jsou na sucho méně náchylné. Lidé se zlobí, proč kácíme “zdravé” stromy. Jenže stromy schnou zevnitř, že je sucho zničilo, není často laikům patrné do poslední chvíle.

![](/assets/mistostarosti/mistostarosti2852023voduvkraji-109d4a5d.jpeg)

*Tady je mimochodem dobře vidět, jak důležité je správně vybrat výši sečení trávy. Kratší tráva = více tepla, ale taky mají občané dojem, že se na sekání trávy nekašle. Takže děláme infotabulky s info o tom, proč a jak sekáme.*

💦A tak kolem vody hodně kmitáme. Do vodohospodářských opatření v nejbližší době nasypeme hromadu peněz. Jen na základní škole Výsluní budeme mít akumulační nádrž na dešťovou vodu za více jak 4 miliony Kč. Bude nám umožňovat používat dešťovku ze školních střech. Za další podobnou sumu budeme sanovat nádrž v Seifertově ulici. Velkou rekonstrukcí vodohospodářství procházejí zámecké zahrady, i zde se vybuduje nádrž, ta pojme dešťovku ze širšího okolí. Část vody se do krajiny snažíme vracet zasakováním, ale je to pořád málo. Na pozvání [MAS Střední Polabí](http://www.strednipolabi.cz/) jsme se v pondělí jeli podívat, **jak se s vodou v krajině poprala Praha v Dubči** . Zde vznikl nádherný 130 hektarový areál, v němž byl rekultivován potok, u něhož původní betonové koryto nahradily kamenné břehy osázené rostlinami. Dále zde byly zcela proměněny a zceleny rybníky a potok v krajině plyne přirozeně, v meandrech.

![](/assets/mistostarosti/mistostarosti2852023voduvkraji-3f5d6037.jpeg)

*Lítožnický rybník v Dubči vypadá jako pravá nefalšovaná divoká příroda. Vznikl revitalizací krajiny…*

🎄Něco podobného by se nám líbilo i v našem městě, ačkoliv rozměry budou muset být skromnější. Přeci jen 130 hektarů zde asi do kupy nedáme. S jedním z takových projektů přišel ing. Jiří Trčka a týká se **Záhořské svodnice** , která teče z brázdimských polí až ke Světici u Labe. Její koryto by zasloužilo vyčistit, revitalizovat a také zpřístupnit. Mimo jiné by to byla příjemná výletní trasa, z níž by se dalo kolem Marešovky a přes Popovice uhnout zpět do Aleje prvňáčků. Bude to pro nás takové logické pokračování rekreačních tras a pásů zeleně kolem našeho města.

🌳Ve stádiu úvah jsou práce s Vinořským potokem, zejména jeho využití v rámci Central Parku. **Voda v Central Parku** by byla pro mikroklima v této oblasti důležitá, ale není to tak konstrukčně jednoduché, potok je zde hluboko pod úrovní terénu a tak si podobné úvahy, co s ním v Central Parku, necháme spíše na příští rok. Naopak u parku Pampeliška bychom rádi drobné úpravy zvládli v souvislosti ze zpřístupněním Parkovacího domu, od něhož by měla vést cesta až k “tunýlku” pod tratí a kde vznikne jak lávka, tak bychom zde rádi alespoň maličké vodní zákoutí (na tom zase pracuje Jan Burgermeister).

Co si o vodě v Central Parku myslíte vy? Kritika je různá (komáři, topící se děti a zvířata, bude tam randál atd)

![](/assets/mistostarosti/mistostarosti2852023voduvkraji-c56b622a.jpeg)

*A toto je revitalizace koryta kdysi zregulovaného Říčanského potoka. Měnit jeho trasu už není v obci možné, ale místo betonového koryta má kamenné, které umožnuje zasak vody i vytváří skrýše pro živočichy i kořeniště pro rostliny.*

Ve Staré Boleslavi jsou na tom s vodou přeci jen o řád lépe, i když i tady nás čeká práce s Houšteckou tůní a její napájecí zvodnicí. Na celou oblast Houštky má vzniknout studie, která nabídne možnosti řešení. Tady už bychom se k parku integrujícímu vodu do krajiny v okraji města podobně jako v Dubči, dostat mohli ♥️

## 💃Akce ve městě pro příští víkend?

Doporučit mohu páteční **(2.6.) Noc kostelů** , kdy jsou otevřeny asi všechny kostely v našem městě. A především pak **Polabský Montmartre** , sraz kumštýřů, umělců a tvůrců v sobotu 3.6. v zámecké zahradě. Na ten se vyplatí přijít podívat a je kombinován **se Zámeckými slavnostmi vína** 🙂

Na další sobotu 10.6. od 14:00 do 18:00 zvu na **Poslední západ slunce nad Slunečními lázněmi** . Ve Slunečních lázních v Houštce si ukážeme jejich minulost a také jejich technický stav, který nás vede k tomu, že je budeme se vší pravděpodobností nakonec nuceni strhnout.

Vše nejlepší do nového týdne z #městoje♥️ přeje

Patrick Zandl