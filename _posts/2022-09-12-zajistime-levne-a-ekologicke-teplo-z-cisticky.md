---
layout: post
title: "Zajistíme levné a ekologické teplo z čističky!"
date: 2022-09-12
author: "Marek Rebicek"
source_url: "https://web.archive.org/web/20230330073311/https://www.piratibrandys.cz/clanek/2022-09-12-zajistime-levne-a-ekologicke-teplo-z-cisticky"
---


Obavy z vysokých cen energií straší každého z nás, podnikatele, majitele domů i obyvatele sídlišť. Ambicí našeho města by měla být výroba levné energie pro své občany. Máme na to dobré podmínky. Nejde přitom jen o fotovoltaické panely na střechách městských budov a bytových domů, my nabízíme ještě další chytré řešení. Teplo z čističky pro 1000 domácností!

Když současné vedení města přišlo s tím, že budeme muset rozšířit čistírnu odpadních vod, abychom mohli připojit nové developerské projekty, protestovali jsme! Jedná se o investici za téměř půl miliardy korun (přes 20 000 Kč na občana), která současným občanům dvojměstí nepřinese žádné zásadní výhody. Náš princip, aby novou čističku zaplatili developeři, kvůli kterým ji potřebujeme, vedení města odmítlo a tím vyluxovalo všechny naspořené peníze. Na další investice si tak bereme stamilionové úvěry.

Bohužel už se stalo. Smlouva byla uzavřena, stále však můžeme vytěžit alespoň něco pro naše občany. Město by mohlo tuto vynucenou investici přetavit do posílení vlastní energetické soběstačnosti.

Jaké je tedy naše řešení? Do hluchovské čističky každou sekundu z celého města v budoucnu přiteče 100 litrů relativně teplých odpadních vod, tj. 3 miliony metrů krychlových za rok. Každý takový kubík odpadní vody přitom obsahuje více využitelné energie, než má například jeden kubický metr zemního plynu! Tuto energii nyní nevyužíváme, ale můžeme to změnit.

Prvním počinem, se kterým musíme začít, je výroba vlastního plynu. Při separaci a zpracování kalů se vytváří bioplyn, který můžeme použít na pohon motorů a pro výrobu elektrické energie. Případně část tohoto bioplynu ve formě vyčištěného biometanu můžeme posílat do potrubí a využívat pro domácnosti v okolí.

Města jako Vídeň, Praha, nebo i menší Litovel k tomu instalují do výtoku z čistíren velkokapacitní tepelná čerpadla, která fungují na principu voda-voda. Z naší čistírny můžeme takto získat celoročně 2 MW tepla, což je více, než za rok vyrobí obě plynové kotelny na brandýských sídlištích. Klidně bychom z toho mohli v létě ohřát i koupaliště, jak se dočtete v postu níže.

Stavbou velkokapacitního tepelného čerpadla uděláme velký krok pro podporu klimatických cílů města, ale hlavně k zajištění udržitelné ceny energií pro obyvatele Brandýsa-Boleslavi. Při plném stavebním rozsahu budeme schopni dálkově zásobovat až tisíc domácností levným a ekologickým teplem.

Klíčové pro distribuci je, aby se teplo dodávalo do vzdálenosti 2 km od zdroje, kdy je ztráta energie minimální a náklady na teplovod akceptovatelné.

Odhadované náklady této investice jsou okolo 120 milionů korun. Tato řešení budou nicméně masivně podporována veřejnými dotacemi, tím se nám cena výrazně sníží a zároveň ušetříme za rekonstrukce starých plynových kotelen na sídlištích.

Postavit novou čistírnu pro developery za naše peníze není nápad z nejchytřejších. Ale ukázat, že v čistírně odpadních vod ve všech ohledech pracujeme jak na ochraně klimatu, tak díky fotovoltaice, velkokapacitnímu tepelnému čerpadlu a využití odpadních plynů na levnější energii, to je chytré řešení.

Město má svou vlastní tepelnou společnost BBM, pojďme jí dát skutečný smysl, ať není jen odkladištěm politiků ve vedení, ale ať zajišťuje dostatek levné a ekologické energie pro nás občany.

