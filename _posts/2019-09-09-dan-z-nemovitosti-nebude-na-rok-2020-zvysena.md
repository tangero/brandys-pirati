---
layout: post
title: "DAŇ Z NEMOVITOSTÍ NEBUDE NA ROK 2020 ZVÝŠENA!"
date: 2019-09-09
author: "Marek Rebicek"
source_url: "https://web.archive.org/web/20221202072724/https://www.piratibrandys.cz/clanek/2019-09-09-dan-z-nemovitosti-nebude-na-rok-2020-zvysena"
---
Letos vedení města oprášilo starší myšlenku zvýšení koeficientu daně z nemovitostí. Navrhované investování vybraných peněz do infrastruktury města vypadalo slibně, rádi bychom podpořili více peněz pro opravy chodníků a silnic, ale městu se podařilo propásnout termín, ve kterém se musí navýšení koeficientu pro příští rok schválit. Jak je to možné a co se stalo?

Je to takové příznačné pro řízení financí města, radnice přijde s nápadem upravit místní koeficient daně, který je u nás na nejnižší možné úrovni 1 na dvojnásobek. Nominálně je to pro rodinný dům něco okolo tisícovky ročně, u bytu pár stovek, nic zásadního pro rodinu, ale pro město pár milionů na opravy navíc. Finanční výbor zastupitelstva, kde je i opozice, to podpoří. Pak se radnice lekne drobného odporu, překvapená, že lidi nechtějí platit více 🙂 , a místo aby rozjela nějakou kampaň, co za ty miliony navíc bude nového, navrhne jako odpustek zrušení poplatku za komunální odpad. Takže dopad výnosu z daně nemovitostí by byl nulový, respektive záporný, protože lidi přestanou třídit odpad, když je svoz zadarmo. Navíc to je proti všem principům ekologické výchovy, produkce odpadu nemůže být zadarmo!

No a finále je, že se na to radnice radši potichu vykašle. Aby vyšší koeficient mohl od příštího roku platit, muselo by zastupitelstvo přijmout vyhlášku platnou k 1. říjnu 2019. To se nějak nedá stihnout, když další jednání zastupitelů proběhne až v průběhu podzimu.

Takže větší peníze na investice v dalších letech nemáme, lidem jsme se to ani nepokusili poctivě vysvětlit a ještě navíc jsme zaseli semínko pochybností, jestli by produkce a svoz komunálních odpadů neměla jít na účet města.

My radši vyrazíme 21. září na další etapu akce Ukliďme Česko, rádi vás uvidíme!


