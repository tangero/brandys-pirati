---
layout: post
title: "Těžba písku U jatek se vrací – a co bude dál?"
date: 2019-02-25
author: "Patrick Zandl"
source_url: "https://web.archive.org/web/20221202055048/https://www.piratibrandys.cz/clanek/2019-02-25-tezba-pisku-u-jatek-se-vraci-a-co-bude-dal"
---
Těžba štěrkopísku ve Staré Boleslavi je téma, na kterém vzniklo ve volbách 2014 volební vítězství dnešní radniční koalice. Koalice skutečně zostra nastoupila a začala se s firmou Tapas soudit o platnost nájemní smlouvy. Po čtyři roky to vypadalo, že je nebezpečí těžby zažehnáno. Přesně do listopadu loňského roku, kdy město prohrálo soud. Město o tom své občany informovalo maličkou notickou a na zastupitelstvu jej otevřel právník Filip Vaněk. Dobré zprávy se nedozvěděl. Ve skutečnosti teď je už nestojí těžbě prakticky nic v cestě. Co tedy dále?

Město podalo dovolání, jemuž může být (nebývá to obvyklé) přiznán odkladný účinek. Dovolání města ale tahá za kratší konec.  Je tedy racionální připravovat se na skutečnost, že těžba je na spadnutí. Co s tím?

Pokud soud nepřizná odkladný účinek, může Tapas Borek požádat o formální povolení a zahájit těžbu. To znamená nejenom zvýšení hluku a prašnosti pro obyvatele Staré Boleslavi za ulicí Třebízského až k Borku, ale také zvýšenou dopravu vytěženého písku těžkými vozy skrze město.

Město by mělo začít urychleně jednat s podnikatelem o tom, jak negativní vliv těžby na obyvatele minimalizovat. Jenže to město neumí, navíc radnice má pocit, že tím by přiznala prohru a ztratila své voliče. Starostou Pickem vedená radnice jedná vždy jen z pozice síly a ráda používá radniční šikanu místo vyjednávání. Jenže síla bude teď už na straně těžaře. Radniční šikana možná potěší některé voliče, ale celkovou situaci jen pro všechny obyvatele města zhorší.

Co město ovlivnit může, je urychlení prací na obchvatu Staré Boleslavi a důsledná kontrola vjezdu těžkých vozidel na most. Obchvat by těžká a prášící vozidla dostal z průjezdu městem. I to však je věc citlivého jednání s majiteli pozemků pod obchvatem a ani tam zatím městská pozice síly ničemu nepomohla.

Musíme se připravit na velmi pravděpodobnou možnost toho, že těžit se U jatek bude. Vrátit se k jednacím stolům. Snad k tomu radnice najde odvahu.

Článek měl vyjít v Městských listech (pokud nezasáhne redakční cenzura, jako již tolikrát) jako informace pro všechny občany našeho města.

**Update 2025:** A jak to všechno dopadlo? Přesně, jak jsme předpokládali. Město prohrálo všechny soudy, když jsme koncem roku 2023 nastupovali na radnici, tak zrovna přišlo poslední rozhodnutí, proti němuž nebylo odvolání. Naštěstí se nám podařilo zachránit zbytek dobrého vztahu s těžařem a spolu s iniciativou místních občanů uspořádat několik setkání, během nichž se podařilo domluvit alespoň některé náležitosti. Lokalita se od počátku roku 2025 těží. 
