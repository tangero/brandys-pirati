---
layout: post
title: "Zvýšeni cen vody? Mají novou čističku zaplatit developeři nebo obyvatelé?"
date: 2019-03-11
author: "Marek Rebicek"
source_url: "https://web.archive.org/web/20221202072543/https://www.piratibrandys.cz/clanek/2019-03-11-zvyseni-cen-vody-maji-novou-cisticku-zaplatit-developeri-nebo-obyvatele"
---
Městu už nestačí výkon čistírny odpadních vod a potřebuje navýšit  její kapacitu, fakticky tedy postavit další až na velikost města o  30.000 obyvatelích. Vyjde to odhadem na 100 milionů Kč. Už dnes není  reálné připojit větší objekt typu bytový dům či školu. Město čističku  chce zaplatit tak, že zvýší cenu stočného pro všechny obyvatele.

Zdražení stočného možná bude korigovat vládní snížení DPH u vodného a  stočného o 5%. Ale fakticky stávající obyvatelé, kteří svou čističku již  jednou zaplatili, budou zatíženi namísto developerů, kteří si masivní  výstavbou ve městě novou čističku fakticky vynucují. A tato věc by  neměla proběhnout jen tak bez debaty, jak je zvykem. Proto bychom (jak  je zase naším zvykem), chtěli předložit argumenty pro a proti  jednotlivým řešením.

V dnešním stočném sice platíme příspěvek na obnovu kanalizační sítě, ale žádné rezervy nemáme, co se vybralo, to se dalo v průběhu let do oprav a podle správce Stavokomplet by obnova sítě měla být dokonce rychlejší, tedy by se na ní mělo vybírat více peněz.

Město reprezentované místostarostou Homolkou přišlo s návrhem řešení. 
100 milionu Kč investice se rozpustí v navýšení ceny stočného v průběhu 
příštích 15-20 letech a tím bude na splácení úvěru (nikoliv překvapivě 
bez výběrového řízení má být zvolena Česká spořitelna). Toto řešení je 
jednoduché a efektivní, zátěž ale přenáší na obyvatele, kteří problém 
nezpůsobili, zatímco developeři, kteří v našem městě začínají 
intenzifikovat výstavbu, budou moci realizovat vyšší zisky. A to už nám 
tak výhodné pro město nevyjde.

Navýšení bude sice jen na úrovni 
jednotek korun za kubík stočného, ale jen za předpokladu, že parlament 
schválí snížení DPH na vodné/stočné z 15 na 10%. Jinak počítejte s 
navýšením čtvrtletní faktury v řádu stokorun na běžný rodinný dům, 
protože vodné a stočné se zvýší v ceně bez DPH v průměru o deset 
procent.

Ano, není to zásadní suma a radnice jistě předloží 
příklady okolních měst, že vodné a stočné  je u nich v součtu dražší než
 v Brandýse. To je sice pravda, ale celorepublikově naše cena vody už 
tak skvěle nevypadá. I třeba velká města jako Brno mají cenu vody 
výrazně nižší. Je to celé nepříjemné za situace, kdy za vodu nic nikomu 
neplatíme a máme vlastní vrty ve Staré Boleslavi. Pak je opravdu 
zvláštní, že ve slušné novostavbě vyjde rodinu měsíčně vodné a stočné 
dráž než vyráběná elektřina či dovážený plyn, obě komodity v 21% sazbě 
DPH, to prostě filozoficky nesedí.

Není podle nás důvod, proč by 
stávající obyvatelé měli platit rozšíření čističky, nepotřebují ji, je 
nutná pro developery. Jenže jak to tedy nastavit, vezmeme si úvěr 100 
mil. Kč a budeme ho splácet z poplatků developerů za připojení? Zní to 
spravedlivě?

Nebo nově zkolaudované domy, byty a firmy budou mít
 vyšší cenu stočného nebo daň z nemovitosti než starousedlíci? Je to tak
 správné?

Je potřeba se také zaměřit na velké firmy okolo 
Průmyslové, za připojení na naši čističku neuhradily ani korunu, část z 
nich je v katastru Záp (například celé Tesco) a současně zřejmě zatěžují
 městskou infrastrukturu tisíci přechodnými zaměstnanci, ze kterých bez 
bydliště nemá město nic. Neměly by také více přispívat?

Tedy 
vlastně čekáme, že spravedlivé  řešení nabídne radnice. Pro samotné 
zvýšení ceny stočného pro stávající obyvatele, které bude hradit 
čističku pro nové, ruku bez dobrého vysvětlení nezvedneme. Nebudeme ti, 
kdo zdražují lidem vodu…

