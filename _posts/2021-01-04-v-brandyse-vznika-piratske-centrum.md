---
layout: post
title: "V Brandýse vzniká Pirátské centrum"
date: 2021-01-04
author: "Patrick Zandl"
source_url: "https://web.archive.org/web/20221202053351/https://www.piratibrandys.cz/clanek/2021-01-04-v-brandyse-vznika-piratske-centrum"
---
Co chystáme na letošní post-covidovou sezónu? Měníme někdejší Pivnici U Sama na Pražské ulici u závor na Pirátské centrum. A jaká je naše představa?

Pirátská centra jsou tradičním místem setkávání a výměny zkušeností. Nejinak tomu bude i v případě brandýského „PiCe“. Chceme se zaměřit na podporu komunit i práci s mládeží. Na jaře bychom chtěli začít s kroužky pro mládež, připravené máme zatím tři.

Tím první bude fotografický kroužek pod vedením Zuzany Řebíčkové. Druhý kroužek bude věnovaný modelařině a povede jej Jan Prokop. Třetí kroužek, věnovaný 3D tisku a počítačovému modelování povede Patrick Zandl. Chceme tím doplnit nabídku, která ve městě funguje především u místních škol a boleslavského MDDM. Pro dospělé, které by rukodělné kroužky asi nenadchli, chystáme přednášky a menší setkávací akce. Fantazii a možnosti bohužel limituje epidemiologická situace.

Zároveň bychom rádi prostor PiCe nabídli i veřejnosti. Od toho, kdy přemýšlíte, že byste chtěli sami dělat kroužek pro děti a mládež, nebo třeba jen prostě potřebujete prostor pro setkávání, nejrůznějších klubů, skupin či spolků. Pokud budete chtít mít setkání veřejné, pomůžeme vám s propagací a ceny za pronájem prostorů jsou mírné.

Prostor po rekonstrukci umožní pojmout i třicet lidí, k dispozici, jak byste čekali u Pirátů, je rychlý internet, kvalitní připojení, ozvučení, projektor. A také malý bar pro přípravu občerstvení, stoly a židle.

Momentálně hledáme řemeslníky na drobné úpravy a práce: potřebujeme kreativně zrekonstruovat místní kuchyňskou linku, osadit dřez a oživit ostatní součásti interiéru, takže pokud jste někdo zručný a máte prostor na takovou menší práci, ozvěte se nám. Kdy a jak Pirátské centrum v Brandýse otevřeme, bohužel nejvíce záleží na tom, jak se bude vyvíjet situace s COVID, kde nám spíše začíná třetí vlna, než aby druhá vlna skončila.

Update 2025: Pirátské centrum jsme v roce 2024, po nástupu na radnici, uzavřeli. Za tu dobu majitel dům opatřil novou fasádou, dům krásně prokoukl. A proč jsme Pirátské centrum uzavřeli? Doba se změnila, začali jsme se více potkávat na radnici a po odchodu z radnice v hospodě.
