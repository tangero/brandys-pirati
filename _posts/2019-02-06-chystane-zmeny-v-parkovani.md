---
layout: post
title: "Chystané změny v parkování"
date: 2019-02-06
author: "Patrick Zandl"
source_url: "https://web.archive.org/web/20230206040400/https://www.piratibrandys.cz/clanek/2019-02-06-chystane-zmeny-v-parkovani"
---
Parkování zejména na sídlištích je evergreen, který se dotýká velké 
části obyvatel našeho města. Na pondělním zastupitelstvu byla 
příležitost dotazy občanů probrat. A že jich k parkování bylo – městu se
 jinak tuto problematiku komunikovat moc nedaří…

Brandýské 
sídliště dostane jak kolmé parkování v ulici Kaštanová, tak další drobné
 úpravy parkování v ulicích, čeká se na schválení změn. Na některých 
ulicích pak bude smíšený provoz pěších a aut, bude potřeba větší 
ohleduplnosti řidičů k chodcům tam, kde bude chodník úpravami výrazně 
limitován. Ve výhledu je také zřízení parkovací zóna.  Vznikne také 64 
parkovacích míst naproti hospodě U Mikeše a především 317 parkovacích 
míst v parkovacím domě u nádraží.

### Parkovací dům

Parkovací 
dům u nádraží bude kvůli dotaci provozován v režimu P+R, tedy bude 
sloužit všem, kdo město používají jako přestupní stanici na hromadnou 
dopravu. To znamená, že 317 parkovacích míst bude sdílených, mohou je 
obsadit i návštěvníci města. Jednodenní parkovné vyjde na 20-30 Kč 
(uvažuje se o 25 Kč), měsíční parkovné pak 1000 Kč. Měsíční parkové může
 být problematické: je to více, než kolik je denně placené parkovné za 
měsíc, navíc ani měsíčně hrazené parkovné negarantuje, že najdete místo.
 Z počátku bude tedy pro občany zajímavější spíše denní placení 
parkovného v případě, že jinde nenajdou místo a budou se obávat pokuty. 
Město totiž od řešení situace s pokutami v lokalitě sídliště a zejména v
 ulici Kaštanová dalo ruce pryč a pokutovat se bude kdykoliv, když si 
někdo postěžuje. Nicméně denní cena za parkování za 25 Kč vypadá férově,
 zejména, pokud za tyto peníze bude mít parkovací dům nějakou obsluhu, 
jak na pražských P+R bývá zvykem – předpokládá se zde ostraha, napojení 
na městský kamerový systém. To byla další obava občanů: bude se tu 
krást. Tak snad nebude.

Jiná parkovací místa nejsou podle vedení
 města reálná. Z bývalé samoobsluhy na sídlišti (dnes soukromé) bude 
fitcentrum, kde sice bude parkování, ale využije jej hlavně obsluha a 
pár hostů, běžnému parkování to realisticky neuleví. Ani parkoviště u 
Penny se neuvolní, Penny si stěžovalo, že přes vánoční svátky si kvůli 
parkování dojíždějících neměli kde zaparkovat návštěvníci supermarketu a
 nehodlá jej trvale zpřístupňovat rezidentům, což je nakonec i 
pochopitelné, byť nemilé. Termín výstavby parkovacího domu ovšem stále přesně nepadl.

### Parkovací zóna

Další změnou budou parkovací zóny. Rodiny s trvalým bydlištěm si budou 
moct jedno auto přihlásit za režijní náklady v řádu stokorun ročně, 
další vozidlo za tisícikoruny ročně a budou moci parkovat v parkovací 
zóně. Její provoz se vyzkouší kolem Continentalu, kde jsou ulice 
Rolnická a Družstevní přetížené parkováním dojíždějících pracovníků 
firmy. Právě probíhá výběr systému na zpracování parkovací zóny, ale 
další podmínky vyplavávaly na povrch až na jednání zastupitelstva, město
 je tradičně není schopno projednávat s lidmi předem.

Důležité 
je to trvalé bydliště. Bez trvalého bydliště bude poplatek za 
registrovaný vůz větší. Není zřejmé, jak to bude s bytovými jednotkami, 
logické by bylo omezení jednoho vozu na jednu bytovou jednotku, ale ve 
městě je zejména u pracovníků v místních montovnách docela obvyklé 
sdílení bytu více lidmi. Právě to by mohlo přinést zajímavé zlepšení 
situace na sídlišti, odkud by se musely stáhnout firemní automobily 
parkované přes noc bez karty a vozy z hromadně sdílených bytů či bytů 
lidí, kterým se nevyplatilo si přihlásit trvalé bydliště. Naopak to 
zkomplikuje situaci hostům, ale ti mohou přes noc zaparkovat v 
parkovacím domě či jinde v delší vzdálenosti. Dlužno dodat, že 
vlastnictví parkovací karty neznamená vyhrazený prostor k parkování, ale
 jen možnost zaprkovat v zóně, pokud si tam najdete místo. Postupné
 zavedení parkovacích zón se nám zdá jak rozumným přístupem k situaci s 
parkováním. Důležitým prvkem bude také větší tlak na lidi, kteří ve 
městě dosud nemají trvalé bydliště, aby tak učinili. Město podle počtu 
občanů získává daně a nejrůznější platby a v našem městě je významně 
vysoký rozdíl mezi počtem občanů s trvalým bydlištěm a odhadovaným 
skutečným počtem obyvatel – diference se podle nejrůznějších odhadů 
pohybuje kolem 3-5000 obyvatel.

Další střípky informací a zajímavostí z únorového zastupitelstva přineseme příště.

