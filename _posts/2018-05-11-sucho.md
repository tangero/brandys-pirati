---
layout: blog
category: CLANKY
title: Přichází sucho. Jak osvěžíme město?
date: 2018-03-24T12:00:00.000Z
author: Patrick Zandl
authorId: patrick.zandl
image: /assets/img/posts/2018-05-11-zdymadlopardubice.jpg
tags:
  - sucho
  - voda
---

V Brandýse (i Boleslavi) je sucho. Ať se na to podíváte přes průměrné srážky, úhrn sráže, vlhkost vzduchu nebo půdy, krátkodobě, v mediánu či průměru, pořád vychází, že je sucho. Přitom podle projektu InterSucho.cz je naše dvojměstí suchem jednou z méně postižených oblastí, třeba takové Čelákovice jsou na tom ještě hůře. Máme jen "mírné sucho". I tak ale hladina podzemních vod a tím také vodní sloupce ve studnách a vrtech poklesl za posledních pět let až o půl metru. To jsou pro všechny náklady navíc, pro majitele vrtů navíc nemalé.

![Takhle vypadá Praha-Východ podle projektu Intersucho. Zatím mírné sucho... ](/assets/img/posts/2018-05-11-intersucho.jpg)

Dalo by se říct, že máme Labe a "sucho nám nehrozí". Jenže i hladina Labe je v této době na stavu, v jakém má být v nejparnějším srpnovém létě. Jak to vypadá na jezu na řece, jste si asi všimli. Všimli jste si také jistě, že vlhkost nesmáčí a netáhne dolů pyly, že se zvýšila prašnost. Že čerstvě zasetý trávník se bez závlahy nechytá a už v květnu usychají i trávníky zavedené.

Vrátit a zadržovat vodu do krajiny bude jednou z nejdůležitějších starostí pro dvojměstí v následujících letech. Nejde jen o vodu, fontány a pítka v ulicích, aby se lidé i zvířecí miláčkové mohli osvěžit. Půjde i o důsledné používání "šedé" - tedy převážně dešťové vody - v obecních stavbách a vzdělávání našich spoluobčanů o tom, že tuto vodu jde využívat, zejména na závlahu. O tom, že existují dotační programy jako Dešťovka, které vám pomohou tuto vodu využívat. Jen tak se vyhneme osudu našich čelákovických sousedů, kteří nesmějí v horkých měsících vodu z vodovodu používat na zalévání a voda ve studních jim na to nestačí. 

Máme štěstí, že voda k dvojměstí neodmyslitelně patří. Od Houšťky a jejích vodních kanálů, přes hluchcovské tůně, až po Labe, Probošťák a Hrušovský rybník. Přesto bude potřeba pracovat na dalších způsobech, jak vodu do krajiny vrátit. Pro zábavu dětí, radost dospělých a užitek náš všech. 

My Piráti na to nezapomínáme, protože voda je náš živel, ačkoliv internet je naše moře :)
Na závěr dva obrázky. Na prvním je zdymadlo v Pardubicích, dalším polabském městě. Přes zdymadlo se mají v tuhle dobu valit vody z celých Krkonoš. Na druhém je mapa sucha na Praze-Východ z projektu [Intersucho.cz](http://www.intersucho.cz).

![Na fotce je zdymadlo a jez v Pardubicích na Labi. Normálně se přes něj valí voda. ](/assets/img/posts/2018-05-11-zdymadlopardubice.jpg)



- - -
