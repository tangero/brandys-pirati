---
layout: post
title: "Nová lávka pro cyklo-pěší za Ostrůvkem"
date: 2022-09-14
author: "Patrick Zandl"
source_url: "https://web.archive.org/web/20230330073311/https://www.piratibrandys.cz/clanek/2022-09-14-nova-lavka-pro-cyklo-pesi-za-ostruvkem"
---

Nové přemostění Labe potřebujeme. Jsme jedno město a možnost přejít mezi oběma částmi nemůže být omezena pouze na jednu krajskou silnici. Otázka zní kde a za jakých podmínek by mělo vzniknout.

Radnice v roce 2020 bez soutěže rozjela projekt na novou lávku pro cyklisty a chodce pod zámkem. Jistě, je to zajímavá výzva po 30 letech přinést do veřejného prostoru takto významnou stavbu. Mimo zatraktivnění nového developerského projektu na Nábřeží však nepřináší obyvatelům města zásadní výhodu. Ano, Labe přejedete na kole bezpečněji než po silničním mostě, ale je to taková ta věc, kterou mít můžete, ale nutně ji nepotřebujete. Tahle navíc stojí třicet milionů, které se dají využít účelněji. Teda zatím nová lávka stála jen tři miliony, protože to skončilo jako obvykle, kamarádi radnice udělali projekt, ten skončil v šuplíku a nestaví se nic.

Naše cesta je jiná. Nové přemostění potřebujeme, ale tam, kde zlepšíme prostupnost města a pomůžeme chodcům a cyklistům. Od roku 2014 máme v územním plánu takový most navržený. Je pod Spořilovem vedle spojení slalomářského kanálu a Labe a na druhé straně se dotkne břehu mezi čistírnou odpadních vod a Proboštskými jezery. Spojí tak severní části měst mimo hlavní silnice a náměstí. Pokud k tomu přidáme stezku podél železničního náspu od Aleje prňáčků a mostek přes Vinořský potok pod Pampeliškou, získáme bezpečnou alternativní trasu od Zahradního města až na Probošťák. Pak můžeme mluvit o městu krátkých vzdáleností a prostupném i pro lidi, co nesedí v autě.

Most by měl být po vzoru toho čelákovického sjízdný pro vozy záchranné služby a policie v případě nutnosti či blokace hlavních mostů. Za nás by taková stavba měla být prioritou.

Pro postavení mostu právě tady máme ještě jeden důvod. Pokud investujeme do chytré výroby tepla na čistírně odpadních vod, potřebujeme tu energii co nejjednodušeji dostat k zákazníkům např. škole Na Výsluní či sídlištím v Brandýse. Samotné předizolované potrubí se vejde do 50cm kolektoru, ale přes Labe ho ideálně pošleme právě po nové mostní konstrukci.

Unikátní lávka v Čelákovicích vyšla v roce 2014 na 40 milionů. Jedná se přitom o kompletní nový most, nikoliv poloviční dřevěnou lávku, která by u nás mohla vzniknout pod zámkem. Dnes by takový most stál určitě o něco více, ale proti zbytečným architektonickým studiím za miliony, které končí někde v šuplíku, vyhozenému projektu haly Palachova za 10 milionů, nesmyslné stavbě parkovacího domu, je tohle účelně vynaložená investice, která bude sloužit několika generacím a může se designově zařadit mezi dominanty dvojměstí.

