---
layout: post
title: "Zastupitelstvo 17.12.2019: Psi, voda, výškové domy"
date: 2019-12-18
author: "Patrick Zandl"
source_url: "https://web.archive.org/web/20221202054323/https://www.piratibrandys.cz/clanek/2019-12-18-zastupitelstvo-17-12-2019-psi-voda-vyskove-domy"
---
Na prosincovém zasedání zastupitelstva města těsně poměrem 10:10 neprošel návrh na navýšení dvou pater pro výstavbu u dvou domů na Zahradním městě. Návrh se projednával dvě hodiny, dorazili i zástupci občanů, kteří bydlí na Zahradní městě. Navržené náměstí nepřinášelo žádný prostor navíc a žádnou výhodu pro obyvatele lokality, takže byl znovu odmítnut přes opakované pokusy města návrh prosadit.

A jaké jsou další zprávy ze zastupitelstva?

Zpráva Technických služeb Brandýs: asi nejdůležitější zpráva je, že provoz kluziště se opozdí, ČEZu vypadly pojistky v trafu a veškerý namražený led přišel vniveč. Takže kluziště bude v provozu spíše 23.12. Smlouva s BBM a nemocnicí o topení je uzavřena…

Za 30 minut se prosvištělo 20 smluv navrhujících drobné majetkové změny, jako je odprodej menších dříve oplocených pozemků. Smlouvy byly od města dobře připraveny a okomentovány, takže nebylo co řešit a dalo se to rychle odhlasovat. Výborně!

Dům Na Prádle se prodraží: namísto 16 milionů Kč bude jeho rekonstrukce stát spíše 33 milionů Kč. Jak říká radní Homolka: „Na tom domě je špatně všechno.“ Navýšení spočívá v kompletní rekonstrukci stropů, které byly dřevěné a musely se celé udělat nově. Z domu vlastně zůstaly jen obvodové zdi. Také se doporučilo sejmutí krovů.

Škola Na Výsluní se k centrálnímu městskému topnému systému připojovat nebude. Došlo na naše slova, postavit trasu přes Central Park a vytápět školu z kotelny na sídlišti není ekonomické.

Schválil se rozpočet na rok 2020 , jeho schvalovaná verze byla dříve zveřejněna, stejně bude asi zajímat jen fajnšmekry. Postupně z něj ty zajímavější věci vytaháme, ale řada věcí se stejně řeší rozpočtovými opatřeními, tak nepočítejte s tím, že se z rozpočtu dozvíte mnoho překvapivého…

Do Participativního rozpočtu půjde v roce 2020 celkem 3 miliony Kč. Teď jdeme projednávat vyhlášku o poplatcích za psy. Sazba podle Finančního výboru má růst z 200 na 600 Kč u prvního psa v rodinném domě. Ve městě je 1832 platících psů.

Vyhláška o nočním klidu musí nově být schvalována zastupitelstvem a musí obsahovat výčet akcí a jejich termíny, což ne všechny organizace pořádající akce ve městě stihly zjistit a budou se příští rok divit… Právě se totiž schválil ten seznam, který byl dodán…

Schválila se stávající úroveň vodného a stočného . Vodárny cenu surové vody zdvihly, ale sníží se DPH, takže koncová cena vody se od 1.5. se sníží a do té doby zůstane stejná.

Byl jednomyslně zamítnut prodej Slunečních lázní a domu Kim Ir Sena v Houštce zájemcům, kteří podali nabídky . Řešení lokality Houštka se tedy odkládá na další rok…

