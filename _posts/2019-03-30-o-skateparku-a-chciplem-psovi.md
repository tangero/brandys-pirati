---
layout: post
title: "O skateparku a chcíplém psovi"
date: 2019-03-30
author: "Patrick Zandl"
source_url: "https://web.archive.org/web/20221202051818/https://www.piratibrandys.cz/clanek/2019-03-30-o-skateparku-a-chciplem-psovi"
---
V tomhle městě chcíp pes. I tohle hodnocení zaznělo na včerejším setkání mládeže kolem SK8ters of Brandýs ,  skejtových nadšenců. Ti se rozhodli chcípnutí psa čelit a postavit u  Labe malou skejtovou U rampu, kde se budou moci scházet a trénovat.

Peníze na ni vybírají mezi sebou a také chtějí požádat o podporu  spoluobčany v rámci participativního rozpočtu. Plus je musí podpořit  město tím, že jím umožní na městském pozemku si U rampu postavit.  Jenže  tohle město není pro mladý, o  skateparku se tu uvažuje tak dlouho, že už je to neustálé starostovo  slibování do větru trapné. Stejně jako to, že z vedení města (kromě  trojice nás opozičních zastupitelů) dorazil jedině radní Soukup, v jehož  gesci sport naštěstí je a který by pro mladé mohl mít pochopení. Škoda,  že má ve své straně tak malou podporu. Akce se protáhla do  pozdních nočních hodin a prostory městského kina byly našlapané  desítkami mladých. Ostře to kontrastovalo se čtvrteční akcí údajně  věnované vzdělávání, kterou svou návštěvou poctil čerstvě vyloučený  nacionalistický člen ODS Václav Klaus mladší. Na jeho „akci o vzdělání“  přišlo tak dvacet lidí a věkový průměr byl spíše přes padesát. Proč by  také kdokoliv mladší měl poslouchat partičku důchodců, jak štkají nad  tím, že školství a mládež už není, co bývalo a musí se vrátit kázeň? Tohle město fakt není pro mladý…


