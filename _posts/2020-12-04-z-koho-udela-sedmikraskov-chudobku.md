---
layout: post
title: "Z koho udělá Sedmikráskov chudobku?"
date: 2020-12-04
author: "Marek Rebicek"
source_url: "https://web.archive.org/web/20221202074040/https://www.piratibrandys.cz/clanek/2020-12-04-z-koho-udela-sedmikraskov-chudobku"
---
V minulých dnech za částku takřka 97,5 milionů Kč změnilo vlastníka 46.000 m2 orné půdy na okraji Brandýsa směrem na Dřevčice navazující na Zahradní město.

<iframe width="560" height="315" src="https://www.youtube.com/embed/_Om_wRKygUo?si=7qtcy9aQqOeieBr5" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" referrerpolicy="strict-origin-when-cross-origin" allowfullscreen></iframe>

Pozemky koupila účelově založená společnost Rezidence Sedmikráskov s.r.o., jejímž jednatelem je  Milan Kroupa, bývalý primátor Jablonce na Nisou.Před městem projekt prezentoval Ing. Aleš Mňuk, jednatel společnosti PROUNI CZ, která je autorem dokumentace pro územní rozhodnutí.

Cílem developerského projektu Sedmikráskov je postavit na této ploše přibližně 330 bytů, pro takřka 1.000 nových obyvatel a bude to krásný! Znáte to, zeleň, jezírka, spokojení obyvatelé. Byty si můžete rezervovat už nyní za cenu okolo 80.000 Kč/m2 na bytybrandys.cz

Když pomineme, že tento projekt znamená další kus vybetonované úrodné půdy ve volné krajině na okraji našeho města, které má ve svém intravilánu nemálo ploch již dožilých průmyslových a skladových areálů, tak vzbuzuje ještě mnohé další nepříjemné otázky.

Začněme třeba takovou čističkou odpadních vod. Radnice  informovala, že její kapacitu už využíváme na max a do doby její intenzifikace, není již možné nikoho dalšího na ni připojit. Proběhly již dohady o tom, jakým způsobem si město a jeho obyvatelé čističku zafinancují a jak by se na tomto mohli či měli podílet developeři.  Nato loni radnice podepsala plánovací smlouvu k projektu Sedmikráskov  ve které připojení na sítě garantuje, ačkoliv nikdo další z investorů nemá šanci.

Tak se raději podíváme na přínos pro město. Jaké podmínky vyjednal s developerem pan místostarosta Hynek Homolka? Posuďte sami, developer se městu zavázal přispět  závratnou částkou lehce přes 9 mil. Kč (to jsou cca 2 z volných bytů této rezidence 2+kk, nebo 9t Kč na jednoho obyvatele). Vyvolané investice města s novými obyvateli jsou výrazně přes 130 mil.Kč – To máte, kromě nové čističky, třeba také dopravní obslužnost, nebo nová místa ve školách a školkách atd.

A co pohled z urbanistického hlediska?   Projekt vzniká na ploše, která je podle platného územního plánu plochou pro bydlení v rodinných domech městských a příměstských s výškovou úrovní zástavby 3-10,5m. Jak je možné, že se z rodinných domů staly domy bytové pro tisíc obyvatel? Město totiž umožnilo developerovi extrémní výklad územního plánu. Z výjimky umístit do území i bytové domy, třeba podél Dřevčické ulice jako přechod z vyšší zástavby Zahradního města do krajiny, město udělalo 100% pravidlo! To by byl, mimochodem,třeba návod na výnosný byznys plán, jak zhodnotit jakoukoliv ruinu na Vrábí či Spořilově – zbořte ji a město vám místo ní povolí nový bytový dům! (nebo ne?)

Co vedlo představitele města umožnit takové  okolnosti developerům bohorovně neřešit?V kostce se má tento projekt zatím takto – prodávající orné půdy Pavel Macygin v hodnotě cca 1,5 mil Kč vydělal na základě zařazení této půdy do plochy BI v územním plánu 95 mil. Kč. Developer si při obvyklých nákladech na výstavbu může připsat zisk cca 400 mil. Kč. Brandýs-Boleslav je minimálně mínus 100 mil. Kč za nutnou infrastrukturu pro nové obyvatele. Představitelé Podpory občanů a Našeho dvojměstí, děkujeme!

Nechceme strkat hlavu do písku a tvrdit, že u nás nikdo nový nebude bydlet. To není reálné. Ale pokud se k developerské výstavbě budeme chovat takhle submisivně, poneseme  naprostou většinu nákladů (a to i do budoucna – ti lidé zde budou bydlet a náklady dále generovat). Pokud i nadále nebudeme nejdříve rozumně využívat volné pozemky v intravilánu, dopadneme jako mnohá šílená výstavba měst na jih od Prahy. S developery se spolupracovat dá a řízený růst města je velká příležitost a výzva. Projekt Sedmikráskov v tomto rozsahu a bez min. desetinásobného příspěvku na infrastrukturu, je ale na odstoupení vedení města.