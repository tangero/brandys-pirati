---
layout: blog
category: CLANKY
title: Kamion a stodola hoří, Brandýs kolabuje
date: 2018-10-24T12:00:00.000Z
author: Patrick Zandl
authorId: patrick.zandl
image: /assets/img/posts/2018-10-24-doprava-kolaps.jpg
tags:
  - doprava
  - kolaps
---

Stačí velmi málo, aby život v našem městě zkolaboval. V úterý hořící kamion na dálnici D10, kterou událost zablokovala. A jedna hořící stodola, kterou hasí hasiči. Plus oprava Zápské. Dojezdový čas autobusů do Prahy se prodloužil až o 90 minut.

Takové věci se samozřejmě stávají. Naše město leží u přetížené dálnice, na které jsou nehody na denním pořádku a průjezd městem je jediná alternativa, kterou řidiči znají. Otázka je, co se s tím dá dělat. V krátkodobém horizontu pramálo, ale něco přeci. Bylo možné informovat kamiony při výjezdu z dálnice, že nemohou projíždět městem, tedy přejíždět most (průjezd nad 12t zakázán). A za odbočkou na Mělnickou je měla policie vracet, na mostu pak pokutovat. Jen trochu odvážnější město mohlo dokonce výjezd z dálnice na Starou Boleslav zahradit pro všechny a pokusit se zachránit alespoň situaci ve vlastním městě, protože silnice přes město nemůže být náhradou dálnice. Byla to vítaná příležitost upozornit kraj  důrazněji na to, že situace je kritická a nečinnost kraje město ničí.  Zviditelnit tak na kraji důležitost obchvatů města i uvažovaný dálniční nájezd na Kralovické.

Co se udělat mělo, je rozumnější plánování a rozfázování oprav. Opravovat Zápskou na etapy, to je opravdu utrpení. Navíc, když se zavře dálnice, je semafor u kruháče Zápy k ničemu a bylo by lepší jej ihned operativně zrušit a umožnit odjezd aut z města. Je škoda, že tato opatření, jakkoliv jsou na snadě, nebyla přijata, město se od loňského letního kolapsu dopravy v ničem nepoučilo a situaci opět neřešilo.

Podstatný je ovšem dlouhodobý horizont. Našemu městu chybí dopravní alternativy. Například průjezdnost městem pro kola bez toho, že by cyklistovi hrozilo rozšmelcování pod koly kamionů. Kdyby se dařilo více dětí dopravit do školy po vlastní ose, než automobily rodičů, městu by se ulevilo. Kdyby byla možnost se dostat do Prahy bezpečně na kole, aniž by člověk otrle jel po rizikové silnici 610, bylo by to zlepšení. Kdyby se dalo spolehnout na vnitroměstskou hromadnou dopravu nezávislou v časech na tom, jak se autobus domotá po přetížených komunikacích do města z Prahy, bylo by to zase něco jiného. Kdybychom intenzivně pracovali na možnosti vlako/tramvajového napojení na Prahu, byl by výhled, že se to jednou zlepší. Měli bychom alternativu a i ti méně odvážní či fyzicky zdatní by se mohli rutinně vydávat za prací i pochůzkami jinak.

Na ničem takovém naše město nepracuje. A tak vždycky, když se na dálnici někdo v nevhodném úseku vybourá a k tomu jako na podporu občanům chytne stodola, naše dvojměstí zkolabuje. Zvykněte si.


- - -
