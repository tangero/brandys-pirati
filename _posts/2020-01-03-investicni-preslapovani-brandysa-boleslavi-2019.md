---
layout: post
title: "Investiční přešlapování Brandýsa-Boleslavi 2019"
date: 2020-01-03
author: "Marek Rebicek"
source_url: "https://web.archive.org/web/20221202062803/https://www.piratibrandys.cz/clanek/2020-01-03-investicni-preslapovani-brandysa-boleslavi-2019"
---
Pan starosta nám v lednovém úvodníku Městských listů sděluje, že  minulý rok se vše točilo okolo investičních akcí města. Tak se  podívejme, jak jsme to zvládli…

Začneme tím nejjednodušším – dvoutřídní  MŠ Okružní naproti hřbitovu ve Staré Boleslavi.

Dle několika  veřejných slibů představitelů radnice měla být dřevostavba o velikosti  rodinného domu hotová do konce roku a pan starosta v úvodníků slibuje  její užívání dětmi v dubnu. Na dnešních fotkách níže zjistíte, že  do stavebního dokončení školky chybí ještě pár měsíců práce, další  padnou na realizaci vnitřního vybavení a když se budeme modlit, první  děti snad začnou školku na podzim používat. Leden nebo září, to je skoro  jedno a kéž by to byl jediný drobný problém.

Bohužel i pohled na další investice radnice v minulém roce není povzbuzující.

Asi nejsmutnějším příběhem je rekonstrukce domu č.p. 191 v ulici Na  Prádle . Záměr města rekonstruovat dožilý dům na 10 sociálních bytů je  chvályhodný, ale plánovaný rozpočet 16 mil. Kč bude překročen o více než  100%. Důvod? Odhad stavu domu byl zhotoven před několika lety a protože  se čekalo na vhodnou dotaci, degradovaly prý zejména stropní konstrukce  natolik, že z domu dnes zbyla jen obvodová zeď. Dejme tomu, že toto  zdůvodnění je pravdivé, ale stejně celá záležitost pro město dobře  nevychází. Dotace činí jen 10 mil. Kč a pokud nás stálo čekání na ni 17  mil. Kč ve vícenákladech, opravdu se to “vyplatilo”. To pomíjíme, že i v  sociálních bytech se nájem platí, tak prosím přemýšlejme občas, zda je  dotace vždy to nejnutnější pro začátek nějaké stavby. Ze sociálních  startovacích bytů se rázem stal slušný luxus, alespoň tedy nákladově. Na  místě je také zvážit vymáhání škody na projektantech či podat rovnou  trestní oznámení.

Úspěšně bylo dokončeno parkoviště u kluziště –  Central parku pro řádově 60 aut. To by mohlo pomoct částečně v situaci s  parkováním ve spodní části sídliště. Investiční náklady na jedno  parkovací místo ovšem dosáhly takřka 300.000 Kč. Město tak finančně  podpořilo obyvatele sídliště, což se nemusí každému líbit. Bez systému  placeného stání jsou to vyhozené peníze, které parkování na sídlišti  nezachrání. Systém placených zón ovšem není politicky moc populární,  takže se stále jen připravuje pilotní projekt placeného parkování u  Continentalu.

Když už jsme se zastavili na sídlišti, rozhlédněme 
se. Samotná výstavba Central parku začala v létě 2019 a revitalizace by 
měla být dokončena v srpnu 2020. Po 7 letech se dočkáme odstranění 
náletů a černých skládek, ale samotný záměr obsahuje jen výsadbu stromů,
 zemní práce a vybudování cest. To je na 3,5 ha pozemku, který jsme 
koupili za 38 mil. Kč a další miliony nás stojí revitalizace, žalostně 
málo. V parku chybí vodní plocha, betonové koryto Vinořského potoka 
zůstává nedotčeno, zatím se nepočítá se stavbami veřejného charakteru.  
Za nás je to promarněná příležitost, jak naložit s tak cenným pozemkem 
uprostřed města. Snad příště, v nějaké jiné “fázi”?

Podle plánů  probíhala v roce 2019 rekonstrukce Pražské ulice , což je akce  Středočeského kraje, ale inženýrské sítě a chodníky realizuje město.  Většinu přání majitelů přilehlých nemovitostí se snad podařilo vyřešit,  jen je škoda, že samotný projekt je zjevně z jiného století. Chybí  bezpečný pruh pro cyklisty a kritiku přineslo i množství (či spíše  nedostatek) vysazené zeleně. Tady ovšem přiznejme, že u rekonstrukcí  krajských silnic II. třídy tahá město za kratší konec provazu a je nutné  přijmout, že se bude vždy jednat o kompromis.

Podzim 2019  přinesl také konečně zrychlení přípravy stavby sportovní haly u ZŠ  Palachova . Bohužel tato radnice za 5 let dokázala jen upravit územní  plán a připravit rámcový projekt multifunkční haly, v samotné stavbě se  nepokročilo ani o píď.

Nicméně, když vedení města došlo, že dotační  program na haly tohoto typu opravdu končí a rok 2020 je poslední  možností nějaký příspěvek státu získat, začaly se věci hýbat.

Vzhledem k tomu, že podmínkou 40 mil. Kč dotace je kolaudace postavené  haly do konce roku 2020, na multifunkci se rezignovalo, rychle jsme si  vydali stavební povolení a stavíme “jen” velkou tělocvičnu. No pro  samotnou školu super. Normální města s tak velkou investicí a záměrem  ovšem nečekají na poslední chvíli, ale začnou se stavbou a jakmile  dotaci získají, v klidu a termínu ji dokončí.

My budeme muset  nějakým zázrakem sehnat ve veřejné zakázce firmu, která bude mít reálnou  kapacitu se do stavby intenzivně pustit. Samozřejmě je nulová šance  stavbu v roce 2020 dokončit a zkolaudovat. Pak budeme doufat, že pan  starosta má telefon na Andreje a o dotaci nepřijdeme.

Je hezké, 
že máme na účtu města více než 300 mil. Kč, ale takhle se investiční 
projekty neřídí. Začíná to od hlavy: jeden místostarosta, ač 
sebeschopnější, nemůže řídit úřad, majetek, rozpočet a investice 
dohromady a k tomu mít jako šéfa odboru investic člověka, jehož 
prioritou je politická kariéra ve městě 130 km daleko.

Problém  dokonce není ani v tom, že by opozice s investicemi nesouhlasila,  aktivně se nabízíme s osobní pomocí, ale systém řízení stále připomíná  tahání králíků z klobouku.

Jednou prodáváme Houštku, teď už prý zase  ne, stavíme 5 let halu i pro kulturní akce, teď jen tělocvičnu,  připojujeme ZŠ Na Výsluní na topné kanály a teď nám došlo, že je to  finanční nesmysl. Úplně stejně dopadne parkovací dům za 160 mil. Kč,  který má sloužit přespolním pro jízdu MHD do Prahy a fakticky plánujeme,  že tam bude parkovat sídliště. Ale chce to opravdu někdo z těch  obyvatel sídliště u nádraží?

V Rakousku by měli po volbách 
členové každé strany, tedy i Pirátů, STAN a ODS, zástupce v radě města a
 na klíčových věcech by se podíleli společně, aby investiční plány 
přežily politické změny. My máme systém, kdy opozice je dotěrný hmyz, 
což fakticky vede k tomu, že investice města řídí jeden člověk a pak se 
konsenzu samozřejmě dosáhne obtížně.

Co si lze přát do letošního  roku? Snad tedy více spolupráce na investicích města. První vlaštovka je  tu: opoziční strany byly přizvány do komise pro sportovní halu. Bez  ohledu na naše výhrady k její přípravě a i kdybychom o těch 40 mil. Kč  dotace nakonec přišli, za pořádnou tělocvičnu pro 800 dětí z Palachovky  ten spěch a kompromis ve vybavení stojí.
