---
layout: post
title: "Dohoda: město i tramvaj dojdou věčného klidu"
date: 2019-04-01
author: "Marek Rebicek"
source_url: "https://web.archive.org/web/20221202063749/https://www.piratibrandys.cz/clanek/2019-04-01-dohoda-mesto-i-tramvaj-dojdou-vecneho-klidu"
---
K zásadnímu průlomu došlo při snaze starosty města Vlastimila Picka vymístit pirátskou tramvaj z dohledu staroboleslavské radnice. Neústupnost místních Pirátů odblokovalo jednání s jejich předsedou Ivanem Bartošem. Podle nové dohody se tramvaj přemístí do prostoru hřbitova ve Staré Boleslavi v ulici J. Truhláře a stane ze základem důstojné obřadní síně, jak to slíbila současná radnice svým voličům.

> Článek vyšel 1.4.2019 Takže to asi bude aprílový článek, že jo 🙂

Starosta Picek ocenil konstruktivní přístup Ivana Bartoše a vojenskou tradici použití tramvaje pro pietní účely, jako se tomu dělo v době první světové války v Praze: „Jsem potěšen, jak se povedlo propojit vojenskou historii, český kolejový vůz Tatra 3 se světovým designem, potřebu místních lidí i náš volební závazek.“ uvedl generál Picek. Tramvaj darovaná Piráty ušetří z rozpočtu města částku okolo 500.000 Kč, kterou by jinak bylo nutné použít na stavební práce obřadní síně.

Město Brandýs-Boleslav na zámku představí v průběhu dubna architektonickou studii tramvaje-obřadní síně, která bude vycházet z historické podoby pohřební tramvaje, která se poprvé v pondělí 22. října 1917 se ve tři hodiny odpoledne rozjela Prahou. Byl to motorový vůz číslo 152 upravený pro převoz rakví. Pohřební tramvaj byla tehdy inspirovaná podobnými vozy z Milána či Paříže. Staroboleslavský vůz bude rozdělen na dvě oddělení, v prvním bude místo pro 20 truchlících a zesnulého, v druhém pak místo pro uložení květin, věnců a duchovního.

Když během první světové války nastal v Praze velký nedostatek koňských briček a potahů, které byly rekvírovány a posílány na válečné fronty, musel se řešit způsob, jak převážet zesnulé. Bylo nutné především vyřešit převoz vojáků kteří zemřeli ve vojenských nemocnicích na území Prahy. Tramvaje v té době zajišťovaly pro město i řadu dalších přepravních služeb jako byla přeprava uhlí, svoz odpadu či rozvoz potravin. Pohřební tramvaj, které se říkalo Černá Máry, jezdila k pražským hřbitovům až do 17. června 1919. Za tu dobu přepravila 1042 mrtvých vojáků.

Řešení ocenil i boleslavský patriot a člen místní KDU-ČSL Robert Pecha: „Nám se tramvaj mezi našimi kostely v Boleslavi líbila, ale chápeme, že jiní ji potřebují více a jsem rád, že její přestěhování přineseme potřebné usmíření do města“. Předseda Pirátů Ivan Bartoš přislíbil se, že se osobně zúčastní stěhování tramvaje. Ve hře je i její žehnání Dominikem Dukou v rámci Svatováclavských slavností v září tohoto roku, kdy tramvaj bude důstojnou náhradou za zavřené kostely, které díky fondům EU procházejí kompletní rekonstrukcí.

Tramvaj jako pietní místo? Nebo byste pro ni našli jiné využití? Jak byste využili proluku a jak se vám líbí umístění tramvaje v ní? Vyjádřete se v naší anketě zde… a usmějte se, začíná jaro 🙂

Tramvaj jako pietní místo? Nebo byste pro ni našli jiné využití? Jak byste využili proluku a jak se vám líbí umístění tramvaje v ní? Vyjádřete se v naší anketě zde…
