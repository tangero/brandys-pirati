---
layout: post
title: "Piráti rok v zastupitelstvu Brandýsa"
date: 2019-10-08
author: "Marek Rebicek"
source_url: "https://web.archive.org/web/20221202061223/https://www.piratibrandys.cz/clanek/2019-10-08-pirati-rok-v-zastupitelstvu-brandysa"
---
Je to už rok, co Piráti získali dva mandáty v zastupitelstvu a my od vás stále častěji slýcháme, že od té doby se v našem městě konečně daly věci do pohybu. Jaké jsou výsledky naší roční práce v opozici? Pojdme zůčtovat…

Když jsme v loňských komunálních volbách získali v koalici se STAN v Brandýse – Staré Boleslavi téměř stejně procent, jako vládnoucí Podpora Občanů nebo Naše Dvojměstí, byla to pro nás důležitá zpráva. Nejsme sami, kdo je nespokojený s tím, jak se reprezentace města staví k názorům občanů, kteří chtějí něco trochu jiného. Jenže ani procentuálně velmi dobrý výsledek nemusí znamenat, že se můžeme podílet na práci pro naše město, Podpora Občanů znovu uzavřela koalici s Naším Dvojměstím a staronová koalice si rozhodně nechtěla nechat od někoho nezávislého koukat pod prsty. Komise města si sestavila koalice převážně ze svých přívrženců či zaměstnanců úřadu a těšila se, jak se zbavila dozoru a případné kritiky své práce.

Jenže Piráti jsou strana s dlouhodobou zkušeností s prací v opozici a tak jsme začali razit heslo “donutíme je dodržet jejich vlastní program”. Jak se nám práce pro naše město daří a co pirátské hlasy v zastupitelstva města změnily?

Transparentnost, otevřenost a práva opozice

Tak především jsme intenzivně pracovali na lepší spolupráci opozice a na tom, aby se upevňovala její kontrolní role. Město řídí rada, nikoliv zastupitelé, ti mají jen kontrolní funkci a pro dobrý chod města je potřeba, aby ji zodpovědně vykonávali, nikoliv si jen přišli zamávat rukou na zastupitelstvo. V opozici si pravidelně rozdělujeme úkoly a koordinujeme společný postup.

Otevřeli jsme Městské listy pro opoziční názory

Městské listy jsou pro radnici důležitým propagačním kanálem, ve kterém velmi důmyslně filtrovala “nevhodné” názory. Například naše první články se záhadně ztrácely a zapomínalo se na ně, naopak se v novinách objevovaly pomlouvačné články proti Pirátům. Nenechali jsme to jen tak. Přesto se nám dodnes nepodařilo donutit město, aby do redakční rady městských listů pustilo někoho z opozice a podobným cenzorským excesům se podařilo zabránit systematicky. Komickým odůvodněním z úst Tomáše Bendy proti Patricku Zandlovi, bývalému řediteli jednoho z největších českých deníků bylo, že prý má málo zkušeností s novinami…

Přístup k materiálům z Rady města

Materiály ze zasedání Rady města nebyly veřejné, právní analýza Pirátů ale ukazuje, že je zastupitelé města mají mít k dispozici. Tento názor se nám podařilo před radnicí obhájit a v našem městě tedy má celá opozice stejný přístup k materiálům rady, jako koalice. Velmi příkladný přístup radnice, tím se chlubíme všude!

Efektivnější zastupitelstva

Koalice nemá schůze zastupitelstva příliš v oblibě. Někdo by tam mohl přijít, mohl by se na něco nevhodného zeptat, co by mohlo zůstat v zápisu. Proto bývalo důležité dělat schůze zastupitelstva co nejméně a náročné body zařazovat na konec, neboť po půlnoci pozornost opadá a v sále už jen podřimují nebozí úředníci města. Nebývalo výjimkou, že se projednávalo třicet bodů a dosavadním rekordem bylo zasedání trvající od 17 hodin do dvou do rána s tím, že výstavba parkoviště nápadně vhodně umístěného ke Sportcentru za peníze města a údajně pro školu se schválila právě v takovou pozdní hodinu.

Náš požadavek je, dělat zastupitelstva častěji a kratší (nově mají končit do 22 hodin), tedy tak, aby se důležité body nemohly projednávat pozdě v noci. A také častěji používat pracovní zastupitelstva, na kterých se náročné body mohou předjednat a promyslet.

Když se nám zdálo, že radnici svolání zastupitelstva trvá a problém je důležitý, dosáhli jsme svolání zastupitelstva hlasy opozice.

Městský majetek a zakázky

Největším příběhem byl úvěr 70 mil od České spořitelny a zástava bytového domu pro městskou teplárnu BBM. Vyargumentovali jsme, proč není vhodné dům zastavit Spořitelně a dosáhli jsme jako opozice změny financování, což ušetřilo nemálo peněz i budoucích problémů.

Tato zkušenost nám znovu ukázala, že podnikání městských firem může snadno být černou dírou a dosáhli jsme nominace do dozorčí rady BBM, abychom podnikání města v této servisní organizaci kontrolovali.

Velmi viditelným případem byl střet zájmů radní, jejíž manžel získával od města zakázky. Koalici se podařilo skandál uklidnit za cenu toho, že starosta musel “přiznat své osobní pochybení”, když se střet zájmů neuvedl do zápisu. Od té doby se konečně střety zájmů do zápisů i na zastupitelstvu důsledně uvádějí, což zpřehlednilo hlasování. Ukazuje to na neblahou praxi, kdy majitelé sportovních klubů se v našem městě dostávají do zastupitelstva a hlasují o dotacích či smlouvách pro svůj klub.

Další důležitou kauzou byla chystaná výstavba nové čističky. Její cenu ve výši přes 100 milionů Kč měli původně podle města zaplatit občané ze zvýšeného stočného. Podařilo se nám vyargumentovat, aby ji financovali developeři, v jejichž prospěch se staví.

Snad jsme přesvědčili radnici, že nedává smysl zvýšení daně z nemovitosti kompenzovat svozem odpadků zdarma a naopak, že peníze pro investice podpoříme.

Ochrana životního prostředí

Opakovaně jsme v rámci celostátní akce Ukliďme Česko vyrazili do našeho města a čistili jsme jej i s vaší pomocí od odpadků.

Prioritou je pro nás ochrana krásné přírody, kterou ve městě máme. Bráníme přírodní památku lužní les Hluchov, které se město snaží statut památky zrušit. Podobně to máme v případě Houštky, jejíž části se město chystá prodat developerům v seniorbusinessu. Nechceme přijít o důležité části městské přírody!

Skoro až drobností bylo upozornění na to, že restaurace na náměstí nelegálně znečišťuje potok. Je smutné, že to nikoho nezajímalo, ale i díky tomu se ochrana přírody u nás začíná brát vážně…

Otevřená témata

Některá témata zůstávají stále otevřená. Tak například už krátce po volbách jsme kritizovali případ třetího uvolněného místostarosty, v čemž vidíme milionovou roční odměnu pro šéfa místních hasičů, který přinesl hlasy. Ani po roce si nemyslíme, že za tyto peníze město dostává adekvátní protihodnotu a bezpečnostní i dopravní agenda města je pro nás naprosto neuspokojující.

Protestujeme proti umělým nákupům pozemků od klubů, považujeme to za skryté dotace.

Rozkryli jsme “úplatek” církvi v podobě busty  papeže Benedikta XVI. – bez soutěže a bez povolení. Bez diskuse s občany, zda sochu papeže ve veřejném prostoru města vůbec chtějí.

Navrhli jsme uctít 30. výročí svobody pojmenování ulice po prezidentovi Václavu Havlovi. To pravděpodobně přes radnici neprojde, ale těší nás, že radnice kývla na pořízení Lavičky V. Havla, která bude do listopadu umístěna před budovou městského úřadu Olbrachtova. Díky!

Je to málo nebo hodně práce? Jste s ní spokojeni, nebo se dalo udělat více? Na to se vás ptáme na pravidelných setkáních, při schůzkách Pirátů s občany. Říkáte nám, že oceňujete, že od doby, co jsou Piráti ve městě, se tu věci přeci jen daly do pohybu a to, co bylo minulé volební období nemyslitelné, se najednou posouvá. Setkat se s námi můžete i v úterý 8. října, budeme se třeba bavit o pirátské výsadbě stromů ve městě.

Děkujeme! A držíme kurz…

