---
layout: post
category: CLANKY
title: Bikesharing - po městě na sdílených kolech
date: 2018-05-30T12:00:00.000Z
author: Patrick Zandl
authorId: patrick.zandl
image: /assets/img/posts/2018-05-30-bikesharing.jpg
tags:
  - doprava
  - cyklistika
  - plány
---

Ťuknete do mobilní apky, bicykl se odemkne, sedáte, vyrážíte. Bikesharing pro Brandýs-Boleslav nás oslovil! Jasně, že můžete jezdit na svém kole, jenže ne vždycky je při ruce a proč si nějaké nepůjčit? Bikesharing byl jedna z prvních věcí, které jsme si napsali na dlouhý seznam toho, co v našem městě chceme zařídit. Vlastně by to mělo být jednoduché, zavoláme firmám, co ho provozují, ať nám přivezou na náměstí kola, že ano.

Jenže pak jsme se rozhodli využít toho, že všechny tyhle lidi kolem bikesharingu, elektromobility a udržitelné dopravy známe. Po pár schůzkách už to vypadalo obtížněji. Město s necelými 20 000 obyvateli je pro zavedené bikesharingové hráče jako Ofo nebo Rekola příliš malé a nepůjdou sem. 

Pro města naší velikosti existují v dva přístupy.

Ten první je velmi pirátský. Seženou se nějaká starší kola za nízkou cenu, natřou se, dají se trochu do formy a dá se na ně řetěz s kódovým zámkem. Nu a pak se tak trochu hraje na slušnost lidí a taky na to, že superzabezpečovací elektronika by stála podstatně více, než to kolo. Polovina kol se do vánoc ztratí (opravdu spíše ztratí), ale jejich obnova bude levnější, než jakékoliv personální a technologické náklady na nějakou propracovanější variantu.

Druhá varianta je modernější. Město se domluví (formou soutěže a transparentně, na to jsme rasi) s místním fandou a cyklopodnikatelem, že takový systém vybuduje on a také ho bude spravovat, za což mu město bude něco platit podobně, jako doplácí na jiné způsoby dopravy. Může se začít v malém, jen pár kol, jako bokovka k cykloservisu či jinému podnikání dotyčného, s malými náklady. Po pár letech, až se systém osvědčí a podle poptávky, se rozroste, ideálně tak, že město nedoplácí nic, cyklofanda je vážený panpodnikatel a největší nehoda na Pražské toho roku bude srážka tří cyklistů.

Je těžké se vás ptát, jestli byste bikesharing používali. Neznáte ho. Zkušenosti z jiných měst ukazují, že si obyvatelé rychle zvyknou a začnou možnosti "naskočit na kolo" využívat, protože je to pohodlné. Do školy, na nákup, za kamarády. Je to mnohem snadnější, než kontrolovat, zda máte vlastní kolo dohuštěné, vynášet ho ze sklepa nebo naopak se strachovat, zda vám jej před obchodem někdo nesebere.

Chtěli bychom bikesharing v našem městě podporovat a jako nejperspektivnější se nám zdá druhá varianta. Mobilní aplikace s mapou kol k vypůjčení, lidé, kteří se o kola starají, trochu více profislužba, za kterou město něco zaplatí, ale také to městu uleví od automobilového provozu. Jen ty silnice, ty se budou muset i tak opravit?

Co myslíte vy, zvykli byste si na sdílená kola? A mohla by se taková služba jmenovat třeba Brandobola?

Poznámka: na fotografii je ukázka, jak přesně takový bikesharing v našem městě nesmí vypadat. Stojan nevkusně nacpaný před sochu a do prostřed náměstí. Nebojte, je to fotomontáž!

- - -
