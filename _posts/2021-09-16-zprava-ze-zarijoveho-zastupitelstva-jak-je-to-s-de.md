---
layout: post
title: "Zpráva že zářijového zastupitelstva: jak je to s developerskými projekty?"
date: 2021-09-16
author: "Marek Rebicek"
source_url: "https://web.archive.org/web/20221202061857/https://www.piratibrandys.cz/clanek/2021-09-16-zprava-ze-zarijoveho-zastupitelstva-jak-je-to-s-developerskymi-projekty"
---
Včerejší zastupitelstvo přineslo pár zajímavých momentů, nová vyhláška o komunálním odpadu, která potvrdila cenu 660 Kč ročně za obyvatele, ale prošla bez diskuze. Naše návrhy na osvobození dětí a zvýšení základního poplatku pro dospělé byly odmítnuty už v pracovních skupinách.

Větší debatu přinesl až záměr pronajmout na 25-50 let hektarový pozemek města vedle Baumitu na Průmyslové na stavbu hokejové haly. Mělo by se jednat o formu práva stavby, kdy soukromý investor sem přivede nový sportovní projekt. Řekněme si na rovinu, že dominantním využitím budou soustředění profi klubů. Město bude sice posuzovat celkový projekt investora, kde se budou řešit i hodiny pro veřejnost, spolupráce se školami, vedení dětského oddílu, ale my moc pozemků nemáme a měli bychom je používat výlučně pro stavby veřejného zájmu. Halu u Palachovky „stavíme“ na papíře už sedm let a tady obratem ochotně reagujeme na zájem investora a vypisujeme soutěž. Sledujeme to zatím s velkými rozpaky.

Většina bodů zastupitelstva byla včera majetkových, schvalujeme nahromaděné plánovací smlouvy, které umožní developerům rozjet malé či větší projekty. Už ale podle nových zásad a za relevantní příspěvek městu.

Přes práci rozvojové komise bohužel prošel na jednání nový malý Sedmikráskov naproti škole na Výsluní. Přímo proti přechodu pro chodce na Kostelecké ulici na pozemku o velikosti 1700m2 měly vyrůst dvě 12 metrové bytovky s 16 byty. S výjezdem z parkoviště přímo přes chodník mezi Penny, školou, nemocnicí. Výstavba bytů opět na hraně územního plánu, kdy zde má stát příměstský rodinný dům a výjimečně bytový. Projektu chyběla čtvrtina minimálně potřebných parkovacích míst a navíc v listopadu bude přijata změna územního plánu, která tyto excesy už neumožní.

Tady jsme museli začít ostře argumentovat, že tohle je opravdu nepřípustné a nebezpečné v sousedství školy. Naštěstí naše argumenty i část radničních zastupitelů vyslyšela a plánovací smlouva schválená nebyla!
