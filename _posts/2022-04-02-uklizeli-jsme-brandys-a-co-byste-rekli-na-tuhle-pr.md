---
layout: post
title: "Uklízeli jsme Brandýs – a co byste řekli na tuhle procházkovou trasu?"
date: 2022-04-02
author: "Patrick Zandl"
source_url: "https://web.archive.org/web/20221129002025/https://www.piratibrandys.cz/clanek/2022-04-02-uklizeli-jsme-brandys-a-co-byste-rekli-na-tuhle-prochazkovou-trasu"
---
Začátek dubna pravidelně zve k úklidu probouzející se přírody a tak jsme se jako vždy přidali k akci Ukliďme Česko.

Letos jsme si vybrali okolí Vinořského potoka od Hrušovského rybníka až k železniční trati. Chvilku jsme si říkali, že nebude co uklízet, ale bohužel bylo. Desítka dobrovolníků posbírala střepy, plechovky od energeťáků, plastové láhve, pneumatiky, skateboardy a další věci, které nám s potokem neladily.

Nejvíce jsme se zasekli na železničním náspu. Ten je totiž „doplněn“ již desetiletí skládkovou navážkou o výšce mnoha metrů, přičemž bordel milosrdně ukrývají náletové dřeviny a křoviny. Malebné rumiště všemožného bordelu nebylo v našich silách ručně vyčistit celé. Přitom by to byla tak krásná oblast. Představte si, jaké by to bylo, dole pod komunitním sadem u „tunelu“ udělat hezkou dřevěnou lávku pro pěší a cestu kolem zrekultivovaného náspu až nahoru do Aleje prvňáčků. Drobná úprava by zase zprůchodnila město pro pěší, běžce i cyklisty a vytvořila hezký procházkový okruh.

Zkusíme prověřit, jaké jsou možnosti dotačních programů na rekultivaci skládky i co by tomu říkaly Dráhy jakožto majitel pozemků. Tohle bohužel je historická zátěž, kterou ruce dobrovolníků nevyřeší, ty stovky tatrovek odpadků bude potřeba zrekultivovat profesionálně.

Děkujeme všem, kdož se k jarnímu úklidu přidali.

