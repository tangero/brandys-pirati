---
layout: post
title: "Jsme městem pro 40 000 obyvatel? A jak to zvládnout?"
date: 2020-07-01
author: "Patrick Zandl"
source_url: "https://web.archive.org/web/20221202061012/https://www.piratibrandys.cz/clanek/2020-07-01-jsme-mestem-pro-40-000-obyvatel-a-jak-to-zvladnout"
---
Včerejší pracovní zasedání zastupitelstva bylo věnováno dalšímu rozvoji města. Město udělalo revizi rozpracovaných městských a developerských projektů. Z těchto materiálů vyplývá, že Brandýs – Boleslav by se mohly během příštích dvaceti let rozrůst na cca 40 000 obyvatel. Což mimochodem odpovídá tempu růstu města za poslední dva roky, kdy na první pohled žádné „velké developerské projekty“ neprobíhaly.

Více podrobností o rozvoji města a našem pohledu na něj se dozvíte na naší akci 10. července 2020 U Tramvaje ve Staré Boleslavi od 17:00 . Informace o události zde na Facebooku . těšíme se na vás!

Více podrobností o rozvoji města a našem pohledu na něj se dozvíte na naší akci 10. července 2020 U Tramvaje ve Staré Boleslavi od 17:00 . Informace o události zde na Facebooku .

Neřízeně zdvojnásobit velikost města, to vyděsilo každého. Jak se na setkání ukázalo, tak nejenom opozici, ale i některé zastupitele koalice. Hned ze začátku jsme si vyjasnili, že projekty mají různé stupně rozpracovanosti a různé náležitosti.

Například projekt Hrušov považujeme za neproveditelný. Řada dalších projektů se může začít stavět až po dostavění okruhu ve Staré Boleslavi a v podstatě všechny projekty musí čekat na zvýšení kapacity čističky odpadních vod.

### Čistička vody bude stát dvojnásobek

Jen tak mezi řečí se zmínilo, že nová čistička namísto původních sto milionů Kč nás bude stát 250 milionů Kč a její kapacita by měla být dostatečná pro celkem 30 000 obyvatel města. Navýšení kapacity čističky nás tedy bude stát 250 000 Kč na jednoho nového obyvatele města. A to není málo, tyto peníze bude potřeba někde vzít. Původní loňský návrh radnice, aby se tyto peníze vybraly od všech obyvatel zvýšením ceny vody, naštěstí díky našemu soustředěnému tlaku  zapadl a radnice nyní vybírá peníze od developerů jako příspěvek za připojení k infrastruktuře. Novou čističku tedy zaplatí noví obyvatelé.

Jak ukázaly hrubé kalkulace, těch vybraných peněz ale bude i tak málo. Střednědobý průměr ročních investic města je kolem 110 milionů Kč, z toho 30 milionů jde do vodovodů a kanalizací, na ostatní investice zbývá 80 milionů Kč. Z toho se postaví stěží jeden slušný projekt ročně, třeba na poslední školku ve Staré Boleslavi by to nestačilo. A takových projektů máme v zásobníku hned několik desítek.

### Nesnížit kvalitu života, vybrat peníze od developerů

Co s tím? Buďto můžeme snižovat kvalitu života ve městě a na rostoucí počet obyvatel mít stejné množství míst ve školách, školkách, lékařů či třeba na silnicích. Nebo můžeme budovat další infrastrukturu a město poroste uměřeně svým obyvatelům, na čemž nakonec vydělají všichni. To bychom ale potřebovali od developerů vybírat citelně více peněz, než kolik vybíráme dnes.

Náš návrh: dostat příspěvek od developerů na úroveň, která zaplatí investice do další městské infrastruktury , tedy na částku cca 400 – 500 tisíc Kč za bytovou jednotku (samozřejmě v přepočtu na plochu). Tato částka odráží předpokládané náklady na vybudování dodatečné infrastruktury (školství, doprava, zdravotnictví atd), zároveň se pohybuje v jednotkách procent z ceny bytu a není tedy zásadní zátěží pro nákup. I tak bychom ovšem zároveň požadovali, aby tato částka byla  větší části odpuštěna stávajícím obyvatelům našeho města , kteří by si chtěli byt či dům koupit pro sebe nebo své děti. Ti si totiž již přispěli v minulosti a není správné od nich všechny peníze vybírat znovu.

### Poplatek zpomalí růst obyvatel a umožní rozvoj

Zároveň bude tato částka dostatečnou motivací pro ty, kteří neocení služby moderního města a potřebují především laciné bydlení, pořídit si nemovitost kdekoliv jinde. Tím dojde k přirozené regulaci počtu nových obyvatel města a pro bydlení v našem městě se rozhodnou především ti, kteří si jej budou vážit.

### Další projekty: škola, společenský sál

Krátce se diskutovaly uvažované dlouhodobé rozvojové projekty, například vznik Základní školy na Vrábí v blízkosti chystané Mateřské školy na Zahradním Městě. To je typický příklad projektu, který budou muset developeři podpořit, aby vznik jejich developerských projektů vůbec dával smysl. Byly presentovány plány na proměnu Orlovny ve společenský sál, přičemž se konstatovalo, že toto by neměl být poslední společenský sál v našem městě. Spatřujeme v něm především něco, co můžeme mít docela rychle a co uspokojí alespoň některé potřeby našeho města za vynaložení rozumných prostředků.

Závěrem se dohodl vznik dvou pracovních skupin.

Investiční skupina bude řešit plánované investice, jejich podobu a priorizaci tak, aby vznikla v dlouhodobé shodě a projekty přežily volební období.

Rozvojová skupina bude řešit podmínky dalšího rozvoje města a nastavení vztahů k developerům. Do těchto skupin budou jednotlivé politické strany zastupitelstva nominovat své pracovníky a pracovní skupiny budou své úkoly posouvat vpřed.

