---
layout: blog
category: CLANKY
title: Vyšší Hrádek musí spadnout, aby developeři mohli stavět!
date: 2025-03-18T12:00:00.000Z
author: Patrick Zandl
authorId: patrick.zandl
image: /assets/img/posts/2018-10-24-doprava-kolaps.jpg
tags:
  - Vyšší hrádek
  - development
  - výstavba
---


Tenhle příběh známe: město získá budovu, protože ji _"nezbytně potřebuje"_. Roky plynou, budova chátrá, až se ocitne před demolicí. Pak se zjeví privátní investor a není vyhnutí, ruina se mu prodává, na zastupitelstvu se řekne, že to nejde jinak a kdysi cenná nemovitost tak definitivně zmizí z majetku a jakéhokoliv vlivu města. Bude tomu v případě Piaristické koleje na Vyšším Hrádku jinak? Nezdá se. 

Když před více jak deseti lety získalo město budovu Piaristické koleje (Vyšší Hrádek), mělo s ní verbálně dalekosáhlé plány. Jenže po deseti letech se fakticky nestalo nic.  Budova chátrá, město se k ní příliš nezná a jen na nátlak pirátských zastupitelů do ní tu a tam vyrazí řemeslníci zatlouct okna či zajistit střechu, aby do budovy neteklo. 

Když přišel na radnici starosta Robert Pecha, vypadalo to, že se vše změní k lepšímu. Vyšší Hrádek se měl proměnit v důstojné sídlo Základní umělecké školy snad spolu s Domem dětí a mládeže. 

A pak přišla již legendární [“staroboleslavská zabíjačka”](/aktuality/posledni-mistostarosti-aneb-staroboleslavska-zabij.html), kdy místní ODS spolu s Klárou Voctářovou zradila koalici a radnici Roberta Pechy odvolala. Nová radnice opět slibovala, jak na všechnu práci naváže, jenže fakticky potichu zrušila všechny projekty, kromě těch, které slouží developerům. Nově odpískala i rekonstrukci Vyššího Hrádku.

Jak rokování o Vyšším Hrádku probíhalo? Ačkoliv jsme delší dobu požadovali rozpracování variant, ve skutečnosti jsme dostávali obecná ujištění, že “všechno běží” a pak pozvánku na pracovní schůzku, kde se situace měla probrat. Namítl jsem, že nemá smysl schůzka, ke které nejsou podklady, přeci nerozhodneme o stamilionovém majetku za dvacet minut rokování bez čehokoliv. Pan Benda na žádost o podklady poslal rozpočet města a vysvětlení, že _“po emailu je to takřka nevysvětlitelné”_. Schůzka, kam dorazila kolegyně, probíhala přesně, jak jsem očekával. Místostarosta Benda vysvětlil, že město nemá peníze, nedostalo dotace a tudíž k opravě nedojde. Na zastupitelstvu jsme se ještě dozvěděli, že _“se bude čekat na dotace”_. 

Na špatnou práci místostarosty Bendy jsme si již zvykli, vybrat si nejjednodušší řešení umí každý.  Ano, státních dotací je málo. Město by muselo hodně doplatit. Za starosty Pecha se rozpracovalo se několik variant. Počínaje tím, že se budova bude rekonstruovat na etapy, přes možnosti úvěrování až po zoufalé hledání dalších dotací. V úvahu přicházelo zejména posunutí dostavby čistírny odpadních vod (ČOV) a přeúvěrování, což by znamenalo také odklad další developerské výstavby. Spuštění nových velkých stavebních projektů totiž účinně nedokončené navýšení kapacity ČOV blokovalo. Předpokládalo se, že se situace rozhodne spolu s osudem další velké městské investice, tedy s rozhodnutí o kulturním domě. Ještě koncem roku 2024 jsme se doptávali, zda by nebylo vhodné posunout dostavbu ČOV, která našim občanům v ničem nepomáhá. Na posledním zastupitelstvu jsme se dozvěděli, že naopak bude dostavba ČOV urychlena. 

A jsme u příběhu, který už známe: další městská budova bude chátrat, začne do ní téct, nakonec se přinese na zastupitelstvo návrh rychle odhlasovat její prodej. To přeci každý musí pochopit, že není jiná cesta,, než to prodat bez veřejného řízení náhodnému zájemci. Nově nám tuto vizi starosta Soukup předložil na zastupitelstvu pro Kolej Kim Ir Sena. Kolem ní již krouží soukromník. A jistě, že to bude pro město výhodné…

Jaký má být správný postup?: Město má ve své dlouhodobé strategii, jaké služby chce poskytovat a ZUŠ i Kulturní dům mezi to patří. K nim potřebuje i nemovitosti. Město mohlo snadno získat úvěr a opravit ZUŠ i třeba kulturní dům na úvěr, který by splácelo 20 let zcela únosnou částkou, mezi tím by mohlo rozprodat nepotřebný majetek, který chátrá. Jenomže tohle se nové radnici nechtělo. 

S takovýmhle přístupem za dvacet let nebude mít město ani splacený úvěr, ani Vyšší Hrádek nebo Kolej Kim Ir Sena. A ani novou budovu ZUŠ nebo kulturní dům. Protože přesně takhle jsme postupovali před dvaceti lety… 

_Proč usilovat o víc, když takhle to voličům stačí._
