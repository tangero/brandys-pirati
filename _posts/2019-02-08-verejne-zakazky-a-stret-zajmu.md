---
layout: post
title: "Veřejné zakázky a střet zájmů (případ Miluše Zahrádkové)"
date: 2019-02-08
author: "Marek Rebicek"
source_url: "https://web.archive.org/web/20221202062603/https://www.piratibrandys.cz/clanek/2019-02-08-verejne-zakazky-a-stret-zajmu"
---
Už dlouho jsme neměli tak silný pocit, jak hodně se míjíme s 
koaličními zastupiteli ve vnímání relativně jednoduché skutečnosti, jako
 na pondělním zastupitelstvu.

Jako podnikatelé citlivě vnímáme 
rovné příležitosti a možnost ucházet se o veřejné zakázky, soutěžíme 
ročně desítky z nich. A když vidíme nepravost, která by rovnou 
příležitost mohla ohrožovat, ozveme se, nejen v Brandýse. Už v rámci 
sestavování volební kandidátky jsme odmítli lidi, kteří mají 
dodavatelský vztah s městem, přišlo nám to normální a etické, když chceš
 dělat byznys s městem, nemůžeš sedět na radnici.

Podpora občanů a zjevně i Dvojměstí to vidí jinak. Už minulý rok se to ukázalo v debatě a hlasování o zápůjčce 70 mil. Kč BBM,  kdy členům představenstva a 
radním města vysvětloval význam střetu zájmů právník, přítomný náhodou 
mezi občany.

### Případ Eletroexpres – Zahrádková

Poukázali 
jsme na to, že v listopadu 2018 v rámci rozhodnutí rady města o 
připojení kluziště za 200 tisíc Kč zápis z jednání neobsahuje oznámení o
 střetu zájmů paní Zahrádkové vůči dodavateli Elektroexpres Brandýs. 
Tuto firmu spoluvlastní její manžel, respektive přes SJM ona sama. Paní 
Zahrádková se nezdržela hlasování, což dle žádného zákona nemusí, 
nicméně věříme, že nejen my to v takovém případě považujeme za vhodné 
(etické). Co už musí, je střet oznámit a zápis to stejně tak musí 
obligatorně obsahovat.

Pan starosta v pondělí na jednání uvedl, 
že se tak stalo nedopatřením, že debata o spojení paní radní s 
dodavatelem proběhla, ale neuhlídali zápis. Je to možná verze příběhu, 
proběhne přestupkové řízení, ale případná výše pokuty (v případě, že se 
podezření potvrdí) je popravdě řečeno irelevantní., Ukazuje to jen na 
to, že význam a případný dopad střetu zájmů osob v rozhodovacích 
funkcích je radnicí dnes podceňován. Jen na okraj poznamenáváme, že paní
 Zahrádková byla  ověřovatelem zápisu, mohla (resp. měla) se tedy ozvat 
hned po radě.

Ponechme stranou důvody radnice, proč pan Zahrádka 
zachraňoval dětem zimní radovánky. O tom, že ČEZ kluziště připojí ve 
lhůtě cca 16 měsíců se vědělo s ročním předstihem a ČEZ nelhal, opravdu 
kluziště dříve nepřipojí. Byl dostatek času domluvit jiné připojení, 
kdyby se věc nenechala na poslední chvíli.

Pak jsme poukázali na  to, že pan Zahrádka před rokem 2016 (ano, omlouváme se, za nepřesné  vyznění původního článku ), fakticky před rokem 2014 městu nedodával  žádné zakázky a od nástupu jeho ženy do vedení města uskutečnil jen dle  registru smluv ve 12 zakázkách dodávky za více než 3 mil. Kč, které  nebyly soutěženy v rámci režimu zákona o veřejných zakázkách.

Fakta jsou taková, že Elektroexpres Brandýs byl dodavatelem naší radnice  před rokem 2010 (což nikdo neřeší, nebyla žádná vazba) a pak se vrací  na sklonku roku 2014 s novým vedením radnice. V účetním systému města  VERA od roku 2014 najdete 30 faktur od Elektroexpres Brandýs za celkem 4 503 695 Kč s DPH. Ano, větší zakázky se veřejně poptávají na webu a  následně neveřejně vyhodnocují. Když pak ale narazíte na vyhodnocení,  kde vítězí Elektroexpres s nejvyšší cenou a zároveň nejnižším celkovým  skóre z celé trojice uchazečů, pak Vás ujišťujeme, že tohle nechcete o  svém městě zjistit – viz foto.

Zvláštní také na pondělním 
zastupitelstvu bylo, že pan Antončík jako ten, kdo za úřad zakázky s 
firmou Eletroexpres řeší, na připravenou výzvu pana starosty uvedl, že 
Elektroexpres soutěžil 12 zakázek a vyhrál jen 5 z nich. To mělo 
demonstrovat, že i jiní uchazeči v tomto oboru mají šanci a zakázky 
vyhrávají. Kde se tedy vzalo 12 kontraktů Elektroexpresu v registru 
smluv jen od roku 2016? A 30 faktur v účetnictví města? Ta čísla nesedí a
 bude je ověřovat Kontrolní výbor.

Dodávat městu jako zastupitel,
což zjevně měl pan Zahrádka v úmyslu, když kandidoval, či jako rodinný 
příslušník radní, což je situace aktuální, je prostě proti našemu 
přesvědčení a stačilo by dodržet jen minimální etický standard a 
nemusíme o pověst našeho města bojovat.

Není to tedy zákaz 
podnikání, jak ho interpretuje pan zastupitel Vojta, ale volání po 
nastavení etických hranic. Pokud má dodávat městu někdo spojený s 
radnicí, nechť projde věc pečlivou kontrolou bez chyb, aby nemuseli 
radnici spoluobčané podezírat z toho, že splácí svým spolustraníkům 
volební podporu. Nebo se stačí chovat střídmě, zakázky nesoutěžit a 
nevystavovat město ve veřejných zakázkách v podezření.

Bohužel 
jsme v pondělí zůstali v tomto názoru osamoceni, našim kolegům tohle 
jednání problematické nepřipadá a velké téma řady radnic v České 
republice nereflektují. Tam jsou uzavírány a dodržovány etické kodexy, 
které podobné situace řeší.

PS.: Patrick Zandl se narodil v  Mnichově, má však české a rakouské občanství, vyrostl v Pardubicích.  Info pro paní Zahrádkovou, pana Bendu a pana Štěchu.

PPS: Paní  Zahrádková také prohlásila, že “Řebíček neplatil faktury městu”, což  mělo zpochybnit jeho věrohodnost. Jakkoliv to s výše uvedeným případem  souvisí asi stejně, jako Patrickovo místo narození, je dobré to  vysvětlit. Marek Řebíček má od počátku složenou na účtu města kauci ve  výši desetinásobku měsíčního nájmu ze zámecké restaurace a v průběhu  roku 2017 se dostal do prodlení s pěti nájmy pod vlivem okolností v  podnikání. Nebylo tedy žádné riziko, že by zůstal dlužen – naopak město  drželo v každém momentu zmíněného prodlení vyšší kauci. Ano, jeho  komunikace s městem měla být lepší, spoléhání se jen na kauci nebylo  optimální. Budiž i to ponaučení pro další roky. To je celá story, platby  nájmu byly jednorázově srovnány. Teď je to dobrá hůl, kterou ho lze  bít, stačí pár věcí zamlčet a vyprávět, že „nezaplatil městu faktury“.

