---
layout: post
title: "Jak proběhlo Ukliďme Česko v Brandýse"
date: 2019-04-06
author: "Patrick Zandl"
source_url: "https://web.archive.org/web/20221202053201/https://www.piratibrandys.cz/clanek/2019-04-06-uklidme-cesko-v-brandyse"
---
V sobotu jsme na devátou vyrazili do akce Ukliďme Česko. Vybrali jsme několik lokalit, do nichž dorazily týmy dobrovolníků. A uklízelo se město…

Koryto Vinořského potoka nám vedle pár pytlů plastů vyneslo tři vcelku solidní pneumatiky a hlavně nedobytnou pokladnu, bohužel již dobytou. Kolega protestoval, že ji máme odevzdat k sejmutí otisků prstů a došetření případu, nakonec jsme uvážili, že mnohaletý pobyt ve vodě by nelouskl ani strážmistr Topinka a pro další došetření ji tedy uložíme v areálu Sběrného dvora.

Dále jsme si vzali na starost příjezd do Brandýsa, kde kolem Tesca jsou na plotech mikrotenové sáčky a nevypadá to moc lákavě. Vypadalo to na trivialitku, jenže sáčky jsou zapletené do trní a opravdu nejdou dolů, rozhodně ne bez boje. Ve třech jsme měli co dělat, abychom vjezd do Brandýsa zlepšili a to nám na parkovišti už sekundovali místní zaměstnanci, díky ?

Další parta se rozhodla protřídit okolí brandýského Bentomarketu, i tam se pár pytlů nepořádku našlo, s místními čističi jsme se osobně ani nestihli potkat, ti nám pouze zanechali vyčištěné území a pytle bordelu. Dvoučlená skupina provedla výsadek k tramvaji do Boleslavi a počistu v místě.

Velká makačka byl Hluchov. Z hlavní silnice sem nafouká hromada nepořádku z projíždějících automobilů, například taková vana uprostřed lesa. Tu jsme tam museli nechat a promyslíme nějakou očistu s technikou ve spolupráci s městem, takové navátiny se na Hluchově namnožily. Dalším oříškem je ubytovna pod mostem, která „vyřešila“ problém „stanového města bezdomovců“ u autobusového nádraží, které nechal starosta Picek vyklidit v zimě. Sejde z očí, sejde z mysli, to sice platí, ale problém zůstal. Z Hluchova odjíždí další nacpaná Robertova dodávka na Sběrný dvůr.

Další skupinky vyrazily do Houštky, kterou v týdnu počišťovali místní skauti, ale směrem na dálniční most bylo nepořádku dostatek. I odtud jsme odtáhli skoro plnou dodávku, poslední pytle jsme přiložili k těm skautským, čekajícím na odvoz AVE, snad se na nás nikdo nezlobí, už se to nevešlo ?

Skvělý výkon v lokalitě Nad Pramenem zajistila parta místních obyvatel. Kromě hromady běžného „polétavého bordelu“ v několika pytlích podél silnice na Borek zde získali sbírku pneumatik na nákladní automobily i osobní vůz, ledničku a dvacet metrů plynového potrubí bez plynu. Bonusem byl rozpadlý billboard M&M reality holding, a.s. – pobočka Brandýs nad Labem – Stará Boleslav včetně kovového rámu, který už bylo na naše síly odvézt a zlikvidovat, o což jsme poprosili radního Hynka Homolku a AVE.

Celkem jsme odvozili tři velké dodávky odpadků vší velikosti a rozměru. Nad některými poznatky nicméně zůstává rozum stát. Asi chápeme, že je někdo prase a vyhodí pneumatiku do příkopu, ale prosím vás, komu stojí za to se s ní táhnout doprostředka lesa a nechat ji tam?

Akce nás potěšila. Na Zámecké Rychtě nám připravili řízečky s chlebem, děti bavilo závodit v plnění pytlů, bylo hezky a tak se nám zdá, že si to někdy v červnu můžeme zopakovat. Co vy na to, přidáte se? Nebojte, odpadků bude dostatek! ?

Na závěr dovolte poděkovat všem „vedoucím“ likvidačních čet: kromě Zuzky, Majky, Patricka, Marka a Honzy od nás také Václavu Krejsovi, Petře Madunické, Zuzaně Böhmové, Gitě Maňové a Janě Hůlové. A mnoha dalším, které jsme ani osobně nepoznali, protože někde na nás už jen čekaly odpadky k vyhození a uklizené Česko. Díky všem za účast a podporu!

