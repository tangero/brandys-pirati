---
layout: post
category: CLANKY
title: Jak vyřešit fronty na poště a doručování?
date: 2018-07-09T12:00:00.000Z
author: Marek Řebíček
authorId: marek.rebicek
image: /assets/img/posts/2018-07-09-fronty-na-poste.jpg
tags:
  - pošta
  - služby
---

Pár návrhů na řešení bychom měli. Nedokážeme ovlivnit personalistiku České pošty ani platové podmínky jejich zaměstnanců, max. se můžeme poradit s jejím vedením, zda by nepomohla nabídka nájemního bydlení od města jako u učitelů.

Ale co pomoct občanům města aktivní kampaní, ať si na Czech pointu zřídí datovou schránku? Dnes ji využívá zanedbatelných 300 tisíc fyzických osob v celé ČR.
Má to několik zásadních výhod, je to zdarma, její zřízení na Czech pointu trvá 10 min., nemůže Vás už minout žádný dopis od úřadu, soudu, pojišťovny. Na přístup do schránky nepotřebujete žádnou aplikaci, jen web a Vámi zvolené heslo. Schránka vám o každé doručené zprávě pošle avízo na mail či do SMS, máte pak 10 dní na její vyzvednutí.
Není pak možné, aby někdo tvrdil, že vám hodil výzvu do schránky a je váš problém, že jste si zásilku nevyzvedli, prostě, co úřad nedoručil do datovky, neexistuje.
Nechcete si jí zkusit zřídit a pak ji pomoct vyřešit třeba Vašim rodičům? Nemohlo by město nabídnout asistenci a proškolení zájemcům, v Infocentru provést první přihlášení a nastavení DS?
A proč to pomůže?
Přes data výročních zpráv ČTÚ se dostaneme k zajímavým závěrům, jak vlastně pošta funguje z pohledu zákazníků.
Česká pošta odbaví ročně 320 milionů zásilek, balíků, poukázek atd. Z toho dominantní část tvoří běžné dopisy cca 218 mil. Kč, jejich počet klesá každý rok o 10% a ty fronty u přepážek netvoří.
Doporučené zásilky však dělají 70 mil. kusů a poštovní poukázky dokonce stále nezanedbatelných 33 mil. kusů. To je v době elektronického bankovnictví a platebních karet neuvěřitelné číslo, i když klesá o 20% ročně. Praxi znáte, dva pokusy o doručení poštačkou, výzvy ve schránce a fronta na poště s ostatními nešťastníky.
Zvýšení počtu držitelů datových schránek o stejné procento zvýší prostupnost místní pošty. Tedy, když si 2000 obyvatel zřídí datovku, sníží se počet doporučených zásilek na poště o 15%. Jediné negativum je, že jako živnostník musíte mít schránky dvě.

Přes datovku můžete plnohodnotně komunikovat s úřady i firmami v celé ČR, napíšete ve Wordu dopis, uložíte jako PDF a přiložíte ke zprávě. Žádné ověřování podpisů už nepotřebujete, takhle třeba doručíte známému plnou moc přímo na úřad a ten už ukáže jenom svůj průkaz při jednání. Zásilky jsou úřadům zasílány zdarma, firmám za cenu poštovních služeb, ale nemusíte nikam chodit, řešit obálky, známky, dvěma kliky odešlete.
Navíc kdokoliv, kdo má datovku, dostane do ní zdarma a během pár minut:
Výpis z rejstříku trestů, z obchodního a živnostenského, z registru řidičů nebo registru obyvatel.
Pro mobily, existuje jednoduchá aplikace iDatovka, kde si zprávu přečtete a pak na PC odpovíte.

Hm, ale to nejdřív asi musíme vyřešit, aby byl Czech point na úřadě také v Brandýse. Dostupnost takové universální služby jen ve Staré Boleslavi, se nám nelíbí vzhledem k počtu obyvatel obou měst, to senior opravdu musí jet autobusem pro výpis z katastru? Ano, máme ještě poštu, ale její problémy známe.
Přeneseně by zasílání peněz na bankovní účty a výběry přes karty snížilo počet operací na přepážkách ČP s poukázkami.

![Fronty na poště? Nemají jednoduché řešení ...  ](/assets/img/posts/2018-07-09-fronty-na-poste.jpg)

- - -
