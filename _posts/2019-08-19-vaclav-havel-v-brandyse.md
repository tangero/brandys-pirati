---
layout: post
title: "Václav Havel v Brandýse"
date: 2019-08-19
author: "Marek Rebicek"
source_url: "https://web.archive.org/web/20221202055612/https://www.piratibrandys.cz/clanek/2019-08-19-vaclav-havel-v-brandyse"
---
Vážení přátelé, domníváme se, že letošní 30. výročí, kdy naše země žije v obnovené svobodné společnosti, je možné symbolicky připomenout vzdáním holdu našemu prezidentovi, který byl hybatelem změn v roce 1989, vrátil naši zemi do společnosti demokratických států a je novodobým největším Čechem.

Navrhli jsme tedy zastupitelstvu města Brandýs nad Labem-Stará Boleslav pojmenování ulice ve městě podle prezidenta Václava Havla.

Nejdeme cestou pojmenování nové, ale navrhli jsme komplikovanější změnu názvu současné ulice Fakultní.  Jednak proto, že žádná nová ulice letos není k dispozici a kulaté výročí si slavnost zaslouží. Navíc se domníváme se, že pro pojmenování ulice po prezidentu Václavu Havlovi se nehodí periferní část našeho města s novou výstavbou, že si zaslouží důstojnější místo v centru, které by případně mohlo být doplněno o umělecké dílo spjaté s naším prezidentem.

Rádi případně podpoříme pojmenování jiného významného místa ve městě po Václavu Havlovi, pokud ho vedení města navrhne.

Domníváme se, že ulice Fakultní je pro přejmenování vhodná. Ulice směrem ke Kralovicím se obvykle jmenují po významných osobnostech.

Současný název Fakultní není přiléhavý, pedagogická fakulta sídlila oficiálně vždy v Kralovické a dnes z ní zbývá v Brandýse jen sportovní katedra.

V ulici jsou v současnosti jen čtyři rodinné domy, administrativní, i když bezplatná, změna by postihla minimum spoluobčanů. Pro obyvatele jsme připravili návod, kde je nutné změnu názvu ulice hlásit.

V neposlední řadě je ulice blízko centra města, probíhá v ní výstavba, do nových bytů se budou jejich obyvatelé na podzim stěhovat a ráz ulice se mění k lepšímu.

Komunikovali jsme také s Nadací Václava a Dagmar Havlových Vize 97, naše snaha je potěšila a potvrdili nám, že použití jména pana prezidenta je pro veřejné účely bezplatné.

A ze Svitav zajistili zapůjčení úspěšné výstavy Zapomenutých myšlenek Václava Havla, což je sada velkých plakátů-obrazů, které je možné umístit např. na oplocení a mohly by doprovodit to pojmenované místo jako krátkodobá umělecká instalace.

Na srpnovém zastupitelstvu města jsme o návrhu otevřeli diskuzi. Přejmenovat ulici, což vzbudí vždy odpor části místních obyvatel, nepřišlo všem kolegům ideální.

Existuje ale všeobecná shoda, že je dobrá idea 30 let svobody připomenout vzdáním úcty Václavu Havlovi. Zamyslíme se společně nad možnostmi pojmenování i jiného veřejného prostoru ve městě.

Pokud se zastupitelé v říjnu shodnou, ať už na ulici či jiném veřejném prostoru, můžeme sametové výročí důstojně oslavit.

Podpořit náš návrh můžete také v petici na internetu .

Děkujeme

Marek Řebíček, Marie Kubáčová, Jan Jirovský, Nina Nováková, Patrick Zandl a Robert Pecha

